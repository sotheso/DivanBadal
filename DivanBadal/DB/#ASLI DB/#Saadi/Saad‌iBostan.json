[
    {
        "id": "Sb001001",
        "title": "باب اول در عدل و تدبیر و رای - بخش ۱ - سر آغاز",
        "content": "سعدی - بوستان - باب اول در عدل و تدبیر و رای\n بخش ۱ - سر آغاز\n\nشنیدم که در وقت نزع روان / به هرمز چنین گفت نوشیروان\nکه خاطر نگهدار درویش باش / نه در بند آسایش خویش باش\nنیاساید اندر دیار تو کس / چو آسایش خویش جویی و بس\nنیاید به نزدیک دانا پسند / شبان خفته و گرگ در گوسفند\nبرو پاس درویش محتاج دار / که شاه از رعیت بود تاجدار\nرعیت چو بیخند و سلطان درخت / درخت، ای پسر، باشد از بیخ سخت\nمکن تا توانی دل خلق ریش / وگر می‌کنی می‌کنی بیخ خویش\nاگر جاده‌ای بایدت مستقیم / ره پارسایان امید است و بیم\nطبیعت شود مرد را بخردی / به امید نیکی و بیم بدی\nگر این هر دو در پادشه یافتی / در اقلیم و ملکش پنه یافتی\nکه بخشایش آرد بر امیدوار / به امید بخشایش کردگار\nگزند کسانش نیاید پسند / که ترسد که در ملکش آید گزند\nوگر در سرشت وی این خوی نیست / در آن کشور آسودگی بوی نیست\nاگر پای بندی رضا پیش گیر / وگر یک سواری سر خویش گیر\nفراخی در آن مرز و کشور مخواه / که دلتنگ بینی رعیت ز شاه\nز مستکبران دلاور بترس / از آن کاو نترسد ز داور بترس\nدگر کشور آباد بیند به خواب / که دارد دل اهل کشور خراب\nخرابی و بدنامی آید ز جور / رسد پیش بین این سخن را به غور\nرعیت نشاید به بیداد کشت / که مر سلطنت را پناهند و پشت\nمراعات دهقان کن از بهر خویش / که مزدور خوشدل کند کار بیش\nمروت نباشد بدی با کسی / کز او نیکویی دیده باشی بسی\nشنیدم که خسرو به شیرویه گفت / در آن دم که چشمش زدیدن بخفت\nبر آن باش تا هرچه نیت کنی / نظر در صلاح رعیت کنی\nالا تا نپیچی سر از عدل و رای / که مردم ز دستت نپیچند پای\nگریزد رعیت ز بیدادگر / کند نام زشتش به گیتی سمر\nبسی بر نیاید که بنیاد خود / بکند آن که بنهاد بنیاد بد\nخرابی کند مرد شمشیر زن / نه چندان که دود دل طفل و زن\nچراغی که بیوه زنی برفروخت / بسی دیده باشی که شهری بسوخت\nاز آن بهره‌ورتر در آفاق کیست / که در ملکرانی به انصاف زیست\nچو نوبت رسد زین جهان غربتش / ترحم فرستند بر تربتش\nبد و نیک مردم چو می‌بگذرند / همان به که نامت به نیکی برند\nخداترس را بر رعیت گمار / که معمار ملک است پرهیزگار\nبد اندیش توست آن و خونخوار خلق / که نفع تو جوید در آزار خلق\nریاست به دست کسانی خطاست / که از دستشان دستها برخداست\nنکوکارپرور نبیند بدی / چو بد پروری خصم خون خودی\nمکافات موذی به مالش مکن / که بیخش برآورد باید ز بن\nمکن صبر بر عامل ظلم دوست / که از فربهی بایدش کند پوست\nسر گرگ باید هم اول برید / نه چون گوسفندان مردم درید\nچه خوش گفت بازارگانی اسیر / چو گردش گرفتند دزدان به تیر\nچو مردانگی آید از رهزنان / چه مردان لشکر، چه خیل زنان\nشهنشه که بازارگان را بخست / در خیر بر شهر و لشکر ببست\nکی آن جا دگر هوشمندان روند / چو آوازهٔ رسم بد بشنوند؟\nنکو بایدت نام و نیکی قبول / نکو دار بازارگان و رسول\nبزرگان مسافر به جان پرورند / که نام نکویی به عالم برند\nتبه گردد آن مملکت عن قریب / کز او خاطر آزرده آید غریب\nغریب آشنا باش و سیاح دوست / که سیاح جلاب نام نکوست\nنکو دار ضیف و مسافر عزیز / وز آسیبشان بر حذر باش نیز\nز بیگانه پرهیز کردن نکوست / که دشمن توان بود در زی دوست\nغریبی که پر فتنه باشد سرش / میازار و بیرون کن از کشورش\nتو گر خشم بر وی نگیری رواست / که خود خوی بد دشمنش در قفاست\nوگر پارسی باشدش زاد و بوم / به صنعاش مفرست و سقلاب و روم\nهم آن جا امانش مده تا به چاشت / نشاید بلا بر دگر کس گماشت\nکه گویند برگشته باد آن زمین / کز او مردم آیند بیرون چنین\nقدیمان خود را بیفزای قدر / که هرگز نیاید ز پرورده غدر\nچو خدمتگزاریت گردد کهن / حق سالیانش فرامش مکن\nگر او را هرم دست خدمت ببست / تو را بر کرم همچنان دست هست\nشنیدم که شاپور دم در کشید / چو خسرو به رسمش قلم در کشید\nچو شد حالش از بینوایی تباه / نبشت این حکایت به نزدیک شاه\nچو بذل تو کردم جوانی خویش / به هنگام پیری مرانم ز پیش\nعمل گر دهی مرد منعم شناس / که مفلس ندارد ز سلطان هراس\nچو مفلس فرو برد گردن به دوش / از او بر نیاید دگر جز خروش\nچو مشرف دو دست از امانت بداشت / بباید بر او ناظری بر گماشت\nور او نیز در ساخت با خاطرش / ز مشرف عمل بر کن و ناظرش\nخدا ترس باید امانت گزار / امین کز تو ترسد امینش مدار\nامین باید از داور اندیشناک / نه از رفع دیوان و زجر و هلاک\nبیفشان و بشمار و فارغ نشین / که از صد یکی را نبینی امین\nدو همجنس دیرینه را هم‌قلم / نباید فرستاد یک جا به هم\nچه دانی که همدست گردند و یار / یکی دزد باشد، یکی پرده‌دار\nچو دزدان ز هم باک دارند و بیم / رود در میان کاروانی سلیم\nیکی را که معزول کردی ز جاه / چو چندی برآید ببخشش گناه\nبر آوردن کام امیدوار / به از قید بندی شکستن هزار\nنویسنده را گر ستون عمل / بیفتد، نبرد طناب امل\nبه فرمانبران بر شه دادگر / پدروار خشم آورد بر پسر\nگهش می‌زند تا شود دردناک / گهی می‌کند آبش از دیده پاک\nچو نرمی کنی خصم گردد دلیر / وگر خشم گیری شوند از تو سیر\nدرشتی و نرمی به هم در به است / چو رگ‌زن که جراح و مرهم نه است\nجوانمرد و خوش خوی و بخشنده باش / چو حق بر تو پاشد تو بر خلق پاش\nنیامد کس اندر جهان کاو بماند / مگر آن کز او نام نیکو بماند\nنمرد آن که ماند پس از وی به جای / پل و خانی و خان و مهمان سرای\nهر آن کاو نماند از پسش یادگار / درخت وجودش نیاورد بار\nوگر رفت و آثار خیرش نماند / نشاید پس مرگش الحمد خواند\nچو خواهی که نامت بود جاودان / مکن نام نیک بزرگان نهان\nهمین نقش بر خوان پس از عهد خویش / که دیدی پس از عهد شاهان پیش\nهمین کام و ناز و طرب داشتند / به آخر برفتند و بگذاشتند\nیکی نام نیکو ببرد از جهان / یکی رسم بد ماند از او جاودان\nبه سمع رضا مشنو ایذای کس / وگر گفته آید به غورش برس\nگنهکار را عذر نسیان بنه / چو زنهار خواهند زنهار ده\nگر آید گنهکاری اندر پناه / نه شرط است کشتن به اول گناه\nچو باری بگفتند و نشنید پند / بده گوشمالش به زندان و بند\nوگر پند و بندش نیاید بکار / درختی خبیث است بیخش برآر\nچو خشم آیدت بر گناه کسی / تأمل کنش در عقوبت بسی\nکه سهل است لعل بدخشان شکست / شکسته نشاید دگرباره بست",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001002",
        "title": "باب اول در عدل و تدبیر و رای - بخش ۲ - حکایت در تدبیر و تأخیر در سیاست",
        "content": "سعدی - بوستان - باب اول در عدل و تدبیر و رای\n بخش ۲ - حکایت در تدبیر و تأخیر در سیاست\n\nز دریای عمان برآمد کسی / سفر کرده هامون و دریا بسی\nعرب دیده و ترک و تاجیک و روم / ز هر جنس در نفس پاکش علوم\nجهان گشته و دانش اندوخته / سفر کرده و صحبت آموخته\nبه هیکل قوی چون تناور درخت / ولیکن فرو مانده بی برگ سخت\nدو صد رقعه بالای هم دوخته / ز حراق و او در میان سوخته\nبه شهری در آمد ز دریا کنار / بزرگی در آن ناحیت شهریار\nکه طبعی نکونامی اندیش داشت / سر عجز در پای درویش داشت\nبشستند خدمتگزاران شاه / سر و تن به حمامش از گرد راه\nچو بر آستان ملک سر نهاد / نیایش کنان دست بر بر نهاد\nدرآمد به ایوان شاهنشهی / که بختت جوان باد و دولت رهی\nنرفتم در این مملکت منزلی / کز آسیب آزرده دیدم دلی\nندیدم کسی سرگران از شراب / مگر هم خرابات دیدم خراب\nملک را همین ملک پیرایه بس / که راضی نگرد به آزار کس\nسخن گفت و دامان گوهر فشاند / به نطقی که شه آستین برفشاند\nپسند آمدش حسن گفتار مرد / به نزد خودش خواند و اکرام کرد\nزرش داد و گوهر به شکر قدوم / بپرسیدش از گوهر و زاد و بوم\nبگفت آنچه پرسیدش از سرگذشت / به قربت ز دیگر کسان بر گذشت\nملک با دل خویش با گفت و گو / که دست وزارت سپارد بدو\nولیکن بتدریج تا انجمن / به سستی نخندند بر رای من\nبه عقلش بباید نخست آزمود / به قدر هنر پایگاهش فزود\nبرد بر دل از جور غم بارها / که نا آزموده کند کارها\nچو قاضی به فکرت نویسد سجل / نگردد ز دستاربندان خجل\nنظر کن چو سوفار داری به شست / نه آنگه که پرتاب کردی ز دست\nچو یوسف کسی در صلاح و تمیز / به یک سال باید که گردد عزیز\nبه ایام تا بر نیاید بسی / نشاید رسیدن به غور کسی\nز هر نوع اخلاق او کشف کرد / خردمند و پاکیزه دین بود مرد\nنکو سیرتش دید و روشن قیاس / سخن سنج و مقدار مردم شناس\nبه رای از بزرگان مهش دید و بیش / نشاندش زبردست دستور خویش\nچنان حکمت و معرفت کار بست / که از امر و نهیش درونی نخست\nدر آورد ملکی به زیر قلم / کز او بر وجودی نیامد الم\nزبان همه حرف گیران ببست / که حرفی بدش بر نیامد ز دست\nحسودی که یک جو خیانت ندید / به کارش نیامد چو گندم تپید\nز روشن دلش ملک پرتو گرفت / وزیر کهن را غم نو گرفت\nندید آن خردمند را رخنه‌ای / که در وی تواند زدن طعنه‌ای\nامین و بد اندیش طشتند و مور / نشاید در او رخنه کردن به زور\nملک را دو خورشید طلعت غلام / به سر بر، کمر بسته بودی مدام\nدو پاکیزه پیکر چو حور و پری / چو خورشید و ماه از سدیگر بری\nدو صورت که گفتی یکی نیست بیش / نموده در آیینه همتای خویش\nسخنهای دانای شیرین سخن / گرفت اندر آن هر دو شمشاد بن\nچو دیدند کاوصاف و خلقش نکوست / به طبعش هواخواه گشتند و دوست\nدر او هم اثر کرد میل بشر / نه میلی چو کوتاه‌بینان به شر\nاز آسایش آنگه خبر داشتی / که در روی ایشان نظر داشتی\nچو خواهی که قدرت بماند بلند / دل، ای خواجه، در ساده رویان مبند\nوگر خود نباشد غرض در میان / حذر کن که دارد به هیبت زیان\nوزیر اندر این شمه‌ای راه برد / به خبث این حکایت بر شاه برد\nکه این را ندانم چه خوانند و کیست! / نخواهد به سامان در این ملک زیست\nسفر کردگان لاابالی زیند / که پروردهٔ ملک و دولت نیند\nشنیدم که با بندگانش سر است / خیانت پسند است و شهوت پرست\nنشاید چنین خیره روی تباه / که بد نامی آرد در ایوان شاه\nمگر نعمت شه فرامش کنم / که بینم تباهی و خامش کنم\nبه پندار نتوان سخن گفت زود / نگفتم تو را تا یقینم نبود\nز فرمانبرانم کسی گوش داشت / که آغوش را اندر آغوش داشت\nمن این گفتم اکنون ملک راست رای / چو من آزمودم تو نیز آزمای\nبه ناخوب تر صورتی شرح داد / که بد مرد را نیکروزی مباد\nبداندیش بر خرده چون دست یافت / درون بزرگان به آتش بتافت\nبه خرده توان آتش افروختن / پس آنگه درخت کهن سوختن\nملک را چنان گرم کرد این خبر / که جوشش برآمد چو مرجل به سر\nغضب دست در خون درویش داشت / ولیکن سکون دست در پیش داشت\nکه پرورده کشتن نه مردی بود / ستم در پی داد، سردی بود\nمیازار پروردهٔ خویشتن / چو تیر تو دارد به تیرش مزن\nبه نعمت نبایست پروردنش / چو خواهی به بیداد خون خوردنش\nاز او تا هنرها یقینت نشد / در ایوان شاهی قرینت نشد\nکنون تا یقینت نگردد گناه / به گفتار دشمن گزندش مخواه\nملک در دل این راز پوشیده داشت / که قول حکیمان نیوشیده داشت\nدل است، ای خردمند، زندان راز / چو گفتی نیاید به زنجیر باز\nنظر کرد پوشیده در کار مرد / خلل دید در رای هشیار مرد\nکه ناگه نظر زی یکی بنده کرد / پری چهره در زیر لب خنده کرد\nدو کس را که با هم بود جان و هوش / حکایت کنانند و ایشان خموش\nچو دیده به دیدار کردی دلیر / نگردی چو مستسقی از دجله سیر\nملک را گمان بدی راست شد / ز سودا بر او خشمگین خواست شد\nهم از حسن تدبیر و رای تمام / به آهستگی گفتش ای نیک نام\nتو را من خردمند پنداشتم / بر اسرار ملکت امین داشتم\nگمان بردمت زیرک و هوشمند / ندانستمت خیره و ناپسند\nچنین مرتفع پایه جای تو نیست / گناه از من آمد خطای تو نیست\nکه چون بدگهر پرورم لاجرم / خیانت روا داردم در حرم\nبرآورد سر مرد بسیاردان / چنین گفت با خسرو کاردان\nمرا چون بود دامن از جرم پاک / نباشد ز خبث بداندیش باک\nبه خاطر درم هرگز این ظن نرفت / ندانم که گفت آنچه بر من نرفت\nشهنشاه گفت: آنچه گفتم برت / بگویند خصمان به روی اندرت\nچنین گفت با من وزیر کهن / تو نیز آنچه دانی بگوی و بکن\nتسبم کنان دست بر لب گرفت / کز او هر چه آید نیاید شگفت\nحسودی که بیند به جای خودم / کجا بر زبان آورد جز بدم\nمن آن ساعت انگاشتم دشمنش / که بنشاند شه زیردست منش\nچو سلطان فضیلت نهد بر ویم / ندانی که دشمن بود در پیم؟\nمرا تا قیامت نگیرد به دوست / چو بیند که در عز من ذل اوست\nبر اینت بگویم حدیثی درست / اگر گوش با بنده داری نخست\nندانم کجا دیده‌ام در کتاب / که ابلیس را دید شخصی به خواب\nبه بالا صنوبر، به دیدن چو حور / چو خورشیدش از چهره می‌تافت نور\nفرا رفت و گفت: ای عجب، این تویی / فرشته نباشد بدین نیکویی\nتو کاین روی داری به حسن قمر / چرا در جهانی به زشتی سمر؟\nچرا نقش بندت در ایوان شاه / دژم روی کرده‌ست و زشت و تباه؟\nشنید این سخن بخت برگشته دیو / به زاری برآورد بانگ و غریو\nکه ای نیکبخت این نه شکل من است / ولیکن قلم در کف دشمن است\nمرا همچنین نام نیک است لیک / ز علت نگوید بداندیش نیک\nوزیری که جاه من آبش بریخت / به فرسنگ باید ز مکرش گریخت\nولیکن نیندیشم از خشم شاه / دلاور بود در سخن، بی‌گناه\nاگر محتسب گردد آن را غم است / که سنگ ترازوی بارش کم است\nچو حرفم برآید درست از قلم / مرا از همه حرف گیران چه غم؟\nملک در سخن گفتنش خیره ماند / سر دست فرماندهی برفشاند\nکه مجرم به زرق و زبان آوری / ز جرمی که دارد نگردد بری\nز خصمت همانا که نشنیده‌ام / نه آخر به چشم خودم دیده‌ام؟\nکز این زمره خلق در بارگاه / نمی‌باشدت جز در اینان نگاه\nبخندید مرد سخنگوی و گفت / حق است این سخن، حق نشاید نهفت\nدر این نکته‌ای هست اگر بشنوی / که حکمت روان باد و دولت قوی\nنبینی که درویش بی دستگاه / به حسرت کند در توانگر نگاه\nمرا دستگاه جوانی برفت / به لهو و لعب زندگانی برفت\nز دیدار اینان ندارم شکیب / که سرمایه داران حسنند و زیب\nمرا همچنین چهره گلفام بود / بلورینم از خوبی اندام بود\nدر این غایتم رشت باید کفن / که مویم چو پنبه‌ست و دوکم بدن\nمرا همچنین جعد شبرنگ بود / قبا در بر از نازکی تنگ بود\nدو رسته درم در دهن داشت جای / چو دیواری از خشت سیمین بپای\nکنونم نگه کن به وقت سخن / بیفتاده یک یک چو سور کهن\nدر اینان به حسرت چرا ننگرم؟ / که عمر تلف کرده یاد آورم\nبرفت از من آن روزهای عزیز / به پایان رسد ناگه این روز نیز\nچو دانشور این در معنی بسفت / بگفت این کز این به محال است گفت\nدر ارکان دولت نگه کرد شاه / کز این خوبتر لفظ و معنی مخواه\nکسی را نظر سوی شاهد رواست / که داند بدین شاهدی عذر خواست\nبه عقل ار نه آهستگی کردمی / به گفتار خصمش بیازردمی\nبه تندی سبک دست بردن به تیغ / به دندان برد پشت دست دریغ\nز صاحب غرض تا سخن نشنوی / که گر کار بندی پشیمان شوی\nنکونام را جاه و تشریف و مال / بیفزود و، بدگوی را گوشمال\nبه تدبیر دستور دانشورش / به نیکی بشد نام در کشورش\nبه عدل و کرم سالها ملک راند / برفت و نکونامی از وی بماند\nچنین پادشاهان که دین پرورند / به بازوی دین، گوی دولت برند\nاز آنان نبینم در این عهد کس / وگر هست بوبکر سعد است و بس\nبهشتی درختی تو، ای پادشاه / که افکنده‌ای سایه یک ساله راه\nطمع بود از بخت نیک اخترم / که بال همای افکند بر سرم\nخرد گفت دولت نبخشد همای / گر اقبال خواهی در این سایه آی\nخدایا به رحمت نظر کرده‌ای / که این سایه بر خلق گسترده‌ای\nدعا گوی این دولتم بنده‌وار / خدایا تو این سایه پاینده دار\nصواب است پیش از کشش بند کرد / که نتوان سر کشته پیوند کرد\nخداوند فرمان و رای و شکوه / ز غوغای مردم نگردد ستوه\nسر پر غرور از تحمل تهی / حرامش بود تاج شاهنشهی\nنگویم چو جنگ آوری پای دار / چو خشم آیدت عقل بر جای دار\nتحمل کند هر که را عقل هست / نه عقلی که خشمش کند زیردست\nچو لشکر برون تاخت خشم از کمین / نه انصاف ماند نه تقوی نه دین\nندیدم چنین دیو زیر فلک / که از وی گریزند چندین ملک",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001003",
        "title": "باب اول در عدل و تدبیر و رای - بخش ۳ - گفتار اندر بخشایش بر ضعیفان",
        "content": "سعدی - بوستان - باب اول در عدل و تدبیر و رای\n بخش ۳ - گفتار اندر بخشایش بر ضعیفان\n\nنه بر حکم شرع آب خوردن خطاست / وگر خون به فتوی بریزی رواست\nکه را شرع فتوی دهد بر هلاک / الا تا نداری ز کشتنش باک\nوگر دانی اندر تبارش کسان / بر ایشان ببخشای و راحت رسان\nگنه بود مرد ستمکاره را / چه تاوان زن و طفل بیچاره را؟\nتنت زورمند است و لشکر گران / ولیکن در اقلیم دشمن مران\nکه وی بر حصاری گریزد بلند / رسد کشوری بی گنه را گزند\nنظر کن در احوال زندانیان / که ممکن بود بی‌گنه در میان\nچو بازارگان در دیارت بمرد / به مالش خساست بود دستبرد\nکز آن پس که بر وی بگریند زار / به هم باز گویند خویش و تبار\nکه مسکین در اقلیم غربت بمرد / متاعی کز او ماند ظالم ببرد\nبیندیش از آن طفلک بی پدر / وز آه دل دردمندش حذر\nبسا نام نیکوی پنجاه سال / که یک نام زشتش کند پایمال\nپسندیده کاران جاوید نام / تطاول نکردند بر مال عام\nبر آفاق اگر سر به سر پادشاست / چو مال از توانگر ستاند گداست\nبمرد از تهیدستی آزاد مرد / ز پهلوی مسکین شکم پر نکرد",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001004",
        "title": "باب اول در عدل و تدبیر و رای - بخش ۴ - در معنی شفقت بر حال رعیت",
        "content": "سعدی - بوستان - باب اول در عدل و تدبیر و رای\n بخش ۴ - در معنی شفقت بر حال رعیت\n\nشنیدم که فرماندهی دادگر / قبا داشتی هر دو روی آستر\nیکی گفتش ای خسرو نیکروز / ز دیبای چینی قبایی بدوز\nبگفت این قدر ستر و آسایش است / وز این بگذری زیب و آرایش است\nنه از بهر آن می‌ستانم خراج / که زینت کنم بر خود و تخت و تاج\nچو همچون زنان حله در تن کنم / به مردی کجا دفع دشمن کنم؟\nمرا هم ز صد گونه آز و هواست / ولیکن خزینه نه تنها مراست\nخزاین پر از بهر لشکر بود / نه از بهر آذین و زیور بود\nسپاهی که خوشدل نباشد ز شاه / ندارد حدود ولایت نگاه\nچو دشمن خر روستایی برد / ملک باج و ده یک چرا می‌خورد؟\nمخالف خرش برد و سلطان خراج / چه اقبال ماند در آن تخت و تاج؟\nرعیت درخت است اگر پروری / به کام دل دوستان بر خوری\nبه بی‌رحمی از بیخ و بارش مکن / که نادان کند حیف بر خویشتن\nمروت نباشد بر افتاده زور / برد مرغ دون دانه از پیش مور\nکسان بر خورند از جوانی و بخت / که بر زیردستان نگیرند سخت\nاگر زیردستی در آید ز پای / حذر کن ز نالیدنش بر خدای\nچو شاید گرفتن به نرمی دیار / به پیکار خون از مشامی میار\nبه مردی که ملک سراسر زمین / نیرزد که خونی چکد بر زمین\nشنیدم که جمشید فرخ سرشت / به سرچشمه‌ای بر به سنگی نوشت\nبر این چشمه چون ما بسی دم زدند / برفتند چون چشم بر هم زدند\nگرفتیم عالم به مردی و زور / ولیکن نبردیم با خود به گور\nچو بر دشمنی باشدت دسترس / مرنجانش کاو را همین غصه بس\nعدو زنده سرگشته پیرامنت / به از خون او کشته در گردنت",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001005",
        "title": "باب اول در عدل و تدبیر و رای - بخش ۵ - حکایت در شناختن دوست و دشمن را",
        "content": "سعدی - بوستان - باب اول در عدل و تدبیر و رای\n بخش ۵ - حکایت در شناختن دوست و دشمن را\n\nشنیدم که دارای فرخ تبار / ز لشکر جدا ماند روز شکار\nدوان آمدش گله‌بانی به پیش / به دل گفت دارای فرخنده کیش\nمگر دشمن است این که آمد به جنگ / ز دورش بدوزم به تیر خدنگ\nکمان کیانی به زه راست کرد / به یک دم وجودش عدم خواست کرد\nبگفت ای خداوند ایران و تور / که چشم بد از روزگار تو دور\nمن آنم که اسبان شه پرورم / به خدمت بدین مرغزار اندرم\nملک را دل رفته آمد به جای / بخندید و گفت: ای نکوهیده رای\nتو را یاوری کرد فرخ سروش / وگر نه زه آورده بودم به گوش\nنگهبان مرعی بخندید و گفت: / نصیحت ز منعم نباید نهفت\nنه تدبیر محمود و رای نکوست / که دشمن نداند شهنشه ز دوست\nچنان است در مهتری شرط زیست / که هر کهتری را بدانی که کیست\nمرا بارها در حضر دیده‌ای / ز خیل و چراگاه پرسیده‌ای\nکنونت به مهر آمدم پیشباز / نمی‌دانیم از بداندیش باز\nتوانم من، ای نامور شهریار / که اسبی برون آرم از صد هزار\nمرا گله‌بانی به عقل است و رای / تو هم گلهٔ خویش باری، بپای\nدر آن تخت و ملک از خلل غم بود / که تدبیر شاه از شبان کم بود",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001006",
        "title": "باب اول در عدل و تدبیر و رای - بخش ۶ - گفتار اندر نظر در حق رعیت مظلوم",
        "content": "سعدی - بوستان - باب اول در عدل و تدبیر و رای\n بخش ۶ - گفتار اندر نظر در حق رعیت مظلوم\n\nتو کی بشنوی نالهٔ دادخواه / به کیوان برت کلهٔ خوابگاه؟\nچنان خسب کآید فغانت به گوش / اگر دادخواهی برآرد خروش\nکه نالد ز ظالم که در دور توست / که هر جور کاو می‌کند جور توست\nنه سگ دامن کاروانی درید / که دهقان نادان که سگ پرورید\nدلیر آمدی سعدیا در سخن / چو تیغت به دست است فتحی بکن\nبگو آنچه دانی که حق گفته به / نه رشوت ستانی و نه عشوه ده\nطمع بند و دفتر ز حکمت بشوی / طمع بگسل و هرچه دانی بگوی",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001007",
        "title": "باب اول در عدل و تدبیر و رای - بخش ۷ - هم در این معنی",
        "content": "سعدی - بوستان - باب اول در عدل و تدبیر و رای\n بخش ۷ - هم در این معنی\n\nخبر یافت گردن‌کشی در عراق / که می‌گفت مسکینی از زیر طاق\nتو هم بر دری هستی امیدوار / پس امید بر در نشینان برآر\nنخواهی که باشد دلت دردمند / دل دردمندان برآور ز بند\nپریشانی خاطر دادخواه / براندازد از مملکت پادشاه\nتو خفته خنک در حرم نیمروز / غریب از برون گو به گرما بسوز\nستاننده داد آن کس خداست / که نتواند از پادشه دادخواست",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001008",
        "title": "باب اول در عدل و تدبیر و رای - بخش ۸ - حکایت در معنی شفقت",
        "content": "سعدی - بوستان - باب اول در عدل و تدبیر و رای\n بخش ۸ - حکایت در معنی شفقت\n\nیکی از بزرگان اهل تمیز / حکایت کند ز ابن عبدالعزیز\nکه بودش نگینی در انگشتری / فرو مانده در قیمتش جوهری\nبه شب گفتی از جرم گیتی فروز / دری بود از روشنایی چو روز\nقضا را درآمد یکی خشک سال / که شد بدر سیمای مردم هلال\nچو در مردم آرام و قوت ندید / خود آسوده بودن مروت ندید\nچو بیند کسی زهر در کام خلق / کیش بگذرد آب نوشین به حلق\nبفرمود و بفروختندش به سیم / که رحم آمدش بر غریب و یتیم\nبه یک هفته نقدش به تاراج داد / به درویش و مسکین و محتاج داد\nفتادند در وی ملامت کنان / که دیگر به دستت نیاید چنان\nشنیدم که می‌گفت و باران دمع / فرو می‌دویدش به عارض چو شمع\nکه زشت است پیرایه بر شهریار / دل شهری از ناتوانی فگار\nمرا شاید انگشتری بی‌نگین / نشاید دل خلقی اندوهگین\nخنک آن که آسایش مرد و زن / گزیند بر آرایش خویشتن\nنکردند رغبت هنرپروران / به شادی خویش از غم دیگران\nاگر خوش بخسبد ملک بر سریر / نپندارم آسوده خسبد فقیر\nوگر زنده دارد شب دیر باز / بخسبند مردم به آرام و ناز\nبحمدالله این سیرت و راه راست / اتابک ابوبکر بن سعد راست\nکس از فتنه در پارس دیگر نشان / نبیند مگر قامت مهوشان\nیکی پنج بیتم خوش آمد به گوش / که در مجلسی می‌سرودند دوش\nمرا راحت از زندگی دوش بود / که آن ماهرویم در آغوش بود\nمر او را چو دیدم سر از خواب مست / بدو گفتم ای سرو پیش تو پست\nدمی نرگس از خواب نوشین بشوی / چو گلبن بخند و چو بلبل بگوی\nچه می‌خسبی ای فتنه روزگار؟ / بیا و می لعل نوشین بیار\nنگه کرد شوریده از خواب و گفت / مرا فتنه خوانی و گویی مخفت\nدر ایام سلطان روشن نفس / نبیند دگر فتنه بیدار کس",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001009",
        "title": "باب اول در عدل و تدبیر و رای - بخش ۹ - حکایت اتابک تکله",
        "content": "سعدی - بوستان - باب اول در عدل و تدبیر و رای\n بخش ۹ - حکایت اتابک تکله\n\nدر اخبار شاهان پیشینه هست / که چون تکله بر تخت زنگی نشست\nبه دورانش از کس نیازرد کس / سبق برد اگر خود همین بود و بس\nچنین گفت یک ره به صاحبدلی / که عمرم به سر رفت بی حاصلی\nبخواهم به کنج عبادت نشست / که دریابم این پنج روزی که هست\nچو می‌بگذرد جاه و ملک و سریر / نبرد از جهان دولت الا فقیر\nچو بشنید دانای روشن نفس / به تندی برآشفت کای تکله بس!\nطریقت به جز خدمت خلق نیست / به تسبیح و سجاده و دلق نیست\nتو بر تخت سلطانی خویش باش / به اخلاق پاکیزه درویش باش\nبه صدق و ارادت میان بسته‌دار / ز طامات و دعوی زبان بسته‌دار\nقدم باید اندر طریقت نه دم / که اصلی ندارد دم بی‌قدم\nبزرگان که نقد صفا داشتند / چنین خرقه زیر قبا داشتند",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001010",
        "title": "باب اول در عدل و تدبیر و رای - بخش ۱۰ - حکایت ملک روم با دانشمند",
        "content": "سعدی - بوستان - باب اول در عدل و تدبیر و رای\n بخش ۱۰ - حکایت ملک روم با دانشمند\n\nشنیدم که بگریست سلطان روم / بر نیکمردی ز اهل علوم\nکه پایابم از دست دشمن نماند / جز این قلعه و شهر با من نماند\nبسی جهد کردم که فرزند من / پس از من بود سرور انجمن\nکنون دشمن بدگهر دست یافت / سر دست مردی و جهدم بتافت\nچه تدبیر سازم، چه درمان کنم؟ / که از غم بفرسود جان در تنم\nبگفت ای برادر غم خویش خور / که از عمر بهتر شد و بیشتر\nتو را این قدر تا بمانی بس است / چو رفتی جهان جای دیگر کس است\nاگر هوشمند است و گر بی‌خرد / غم او مخور کاو غم خود خورد\nمشقت نیرزد جهان داشتن / گرفتن به شمشیر و بگذاشتن\nبدین پنج روزه اقامت مناز / به اندیشه تدبیر رفتن بساز\nکه را دانی از خسروان عجم / ز عهد فریدون و ضحاک و جم\nکه بر تخت و ملکش نیامد زوال؟ / نماند به جز ملک ایزد تعال\nکه را جاودان ماندن امید ماند / چو کس را نبینی که جاوید ماند؟\nکه را سیم و زر ماند و گنج و مال / پس از وی به چندی شود پایمال\nوز آن کس که خیری بماند روان / دمادم رسد رحمتش بر روان\nبزرگی کز او نام نیکو نماند / توان گفت با اهل دل کاو نماند\nالا تا درخت کرم پروری / گر امیدواری کز او بر خوری\nکرم کن که فردا که دیوان نهند / منازل به مقدار احسان دهند\nیکی را که سعی قدم پیشتر / به درگاه حق، منزلت بیشتر\nیکی باز پس خائن و شرمسار / بترسد همی مرد ناکرده کار\nبهل تا به دندان گزد پشت دست / تنوری چنین گرم و نانی نبست\nبدانی گه غله برداشتن / که سستی بود تخم ناکاشتن",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001011",
        "title": "باب اول در عدل و تدبیر و رای - بخش ۱۱ - حکایت مرزبان ستمگار با زاهد",
        "content": "سعدی - بوستان - باب اول در عدل و تدبیر و رای\n بخش ۱۱ - حکایت مرزبان ستمگار با زاهد\n\nخردمند مردی در اقصای شام / گرفت از جهان کنج غاری مقام\nبه صبرش در آن کنج تاریک جای / به گنج قناعت فرو رفته پای\nشنیدم که نامش خدادوست بود / ملک سیرتی، آدمی پوست بود\nبزرگان نهادند سر بر درش / که در می‌نیامد به درها سرش\nتمنا کند عارف پاکباز / به دریوزه از خویشتن ترک آز\nچو هر ساعتش نفس گوید بده / به خواری بگرداندش ده به ده\nدر آن مرز کاین پیر هشیار بود / یکی مرزبان ستمکار بود\nکه هر ناتوان را که دریافتی / به سرپنجگی پنجه برتافتی\nجهان سوز و بی‌رحمت و خیره‌کش / ز تلخیش روی جهانی ترش\nگروهی برفتند از آن ظلم و عار / ببردند نام بدش در دیار\nگروهی بماندند مسکین و ریش / پس چرخه نفرین گرفتند پیش\nید ظلم جایی که گردد دراز / نبینی لب مردم از خنده باز\nبه دیدار شیخ آمدی گاه گاه / خدادوست در وی نکردی نگاه\nملک نوبتی گفتش: ای نیکبخت / به نفرت ز من در مکش روی سخت\nمرا با تو دانی سر دوستی است / تو را دشمنی با من از بهر چیست؟\nگرفتم که سالار کشور نیم / به عزت ز درویش کمتر نیم\nنگویم فضیلت نهم بر کسی / چنان باش با من که با هر کسی\nشنید این سخن عابد هوشیار / بر آشفت و گفت: ای ملک، هوش دار\nوجودت پریشانی خلق از اوست / ندارم پریشانی خلق دوست\nتو با آن که من دوستم، دشمنی / نپندارمت دوستدار منی\nچرا دوست دارم به باطل منت / چو دانم که دارد خدا دشمنت؟\nمده بوسه بر دست من دوستوار / برو دوستداران من دوست دار\nخدادوست را گر بدرند پوست / نخواهد شدن دشمن دوست، دوست\nعجب دارم از خواب آن سنگدل / که خلقی بخسبند از او تنگدل",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001012",
        "title": "باب اول در عدل و تدبیر و رای - بخش ۱۲ - گفتار اندر نگه داشتن خاطر درویشان",
        "content": "سعدی - بوستان - باب اول در عدل و تدبیر و رای\n بخش ۱۲ - گفتار اندر نگه داشتن خاطر درویشان\n\nمها زورمندی مکن با کهان / که بر یک نمط می‌نماند جهان\nسر پنجهٔ ناتوان بر مپیچ / که گر دست یابد برآیی به هیچ\nعدو را به کوچک نباید شمرد / که کوه کلان دیدم از سنگ خرد\nنبینی که چون با هم آیند مور / ز شیران جنگی برآرند شور\nنه موری که مویی کز آن کمتر است / چو پر شد ز زنجیر محکمتر است\nمبر گفتمت پای مردم ز جای / که عاجز شوی گر درآ یی ز پای\nدل دوستان جمع بهتر که گنج / خزینه تهی به که مردم به رنج\nمینداز در پای کار کسی / که افتد که در پایش افتی بسی\nتحمل کن ای ناتوان از قوی / که روزی تواناتر از وی شوی\nبه همت برآر از ستیهنده شور / که بازوی همت به از دست زور\nلب خشک مظلوم را گو بخند / که دندان ظالم بخواهند کند\nبه بانگ دهل خواجه بیدار گشت / چه داند شب پاسبان چون گذشت؟\nخورد کاروانی غم بار خویش / نسوزد دلش بر خر پشت ریش\nگرفتم کز افتادگان نیستی / چو افتاده بینی چرا نیستی؟\nبر اینت بگویم یکی سرگذشت / که سستی بود زین سخن درگذشت",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001013",
        "title": "باب اول در عدل و تدبیر و رای - بخش ۱۳ - حکایت در معنی رحمت با ناتوانان در حال توانایی",
        "content": "سعدی - بوستان - باب اول در عدل و تدبیر و رای\n بخش ۱۳ - حکایت در معنی رحمت با ناتوانان در حال توانایی\n\nچنان قحط سالی شد اندر دمشق / که یاران فراموش کردند عشق\nچنان آسمان بر زمین شد بخیل / که لب تر نکردند زرع و نخیل\nبخوشید سرچشمه‌های قدیم / نماند آب، جز آب چشم یتیم\nنبودی به جز آه بیوه زنی / اگر برشدی دودی از روزنی\nچو درویش بی رنگ دیدم درخت / قوی بازوان سست و درمانده سخت\nنه در کوه سبزی نه در باغ شخ / ملخ بوستان خورده مردم ملخ\nدر آن حال پیش آمدم دوستی / از او مانده بر استخوان پوستی\nوگر چه به مکنت قوی حال بود / خداوند جاه و زر و مال بود\nبدو گفتم: ای یار پاکیزه خوی / چه درماندگی پیشت آمد؟ بگوی\nبغرید بر من که عقلت کجاست؟ / چو دانی و پرسی سؤالت خطاست\nنبینی که سختی به غایت رسید / مشقت به حد نهایت رسید؟\nنه باران همی آید از آسمان / نه بر می‌رود دود فریاد خوان\nبدو گفتم: آخر تو را باک نیست / کشد زهر جایی که تریاک نیست\nگر از نیستی دیگری شد هلاک / تو را هست، بط را ز طوفان چه باک؟\nنگه کرد رنجیده در من فقیه / نگه کردن عالم اندر سفیه\nکه مرد ار چه بر ساحل است، ای رفیق / نیاساید و دوستانش غریق\nمن از بینوایی نیم روی زرد / غم بینوایان رخم زرد کرد\nنخواهد که بیند خردمند، ریش / نه بر عضو مردم، نه بر عضو خویش\nیکی اول از تندرستان منم / که ریشی ببینم بلرزد تنم\nمنغص بود عیش آن تندرست / که باشد به پهلوی بیمار سست\nچو بینم که درویش مسکین نخورد / به کام اندرم لقمه زهر است و درد\nیکی را به زندان درش دوستان / کجا ماندش عیش در بوستان؟",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001014",
        "title": "باب اول در عدل و تدبیر و رای - بخش ۱۴ - حکایت",
        "content": "سعدی - بوستان - باب اول در عدل و تدبیر و رای\n بخش ۱۴ - حکایت\n\nشبی دود خلق آتشی برفروخت / شنیدم که بغداد نیمی بسوخت\nیکی شکر گفت اندران خاک و دود / که دکان ما را گزندی نبود\nجهاندیده‌ای گفتش ای بوالهوس / تو را خود غم خویشتن بود و بس؟\nپسندی که شهری بسوزد به نار / اگر چه سرایت بود بر کنار؟\nبه جز سنگدل ناکند معده تنگ / چو بیند کسان بر شکم بسته سنگ\nتوانگر خود آن لقمه چون می‌خورد / چو بیند که درویش خون می‌خورد؟\nمگو تندرست است رنجوردار / که می‌پیچد از غصه رنجوروار\nتنکدل چو یاران به منزل رسند / نخسبد که واماندگان از پسند\nدل پادشاهان شود بارکش / چو بینند در گل خر خارکش\nاگر در سرای سعادت کس است / ز گفتار سعدیش حرفی بس است\nهمینت بسنده‌ست اگر بشنوی / که گر خار کاری سمن ندروی",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001015",
        "title": "باب اول در عدل و تدبیر و رای - بخش ۱۵ - اندر معنی عدل و ظلم و ثمرهٔ آن",
        "content": "سعدی - بوستان - باب اول در عدل و تدبیر و رای\n بخش ۱۵ - اندر معنی عدل و ظلم و ثمرهٔ آن\n\nخبرداری از خسروان عجم / که کردند بر زیردستان ستم؟\nنه آن شوکت و پادشایی بماند / نه آن ظلم بر روستایی بماند\nخطا بین که بر دست ظالم برفت / جهان ماند و با او مظالم برفت\nخنک روز محشر تن دادگر / که در سایهٔ عرش دارد مقر\nبه قومی که نیکی پسندد خدای / دهد خسروی عادل و نیک رای\nچو خواهد که ویران شود عالمی / کند ملک در پنجهٔ ظالمی\nسگالند از او نیکمردان حذر / که خشم خدای است بیدادگر\nبزرگی از او دان و منت شناس / که زایل شود نعمت ناسپاس\nاگر شکر کردی بر این ملک و مال / به مالی و ملکی رسی بی زوال\nوگر جور در پادشایی کنی / پس از پادشایی گدایی کنی\nحرام است بر پادشه خواب خوش / چو باشد ضعیف از قوی بارکش\nمیازار عامی به یک خردله / که سلطان شبان است و عامی گله\nچو پرخاش بینند و بیداد از او / شبان نیست، گرگ است، فریاد از او\nبد انجام رفت و بد اندیشه کرد / که با زیردستان جفا، پیشه کرد\nبه سختی و سستی بر این بگذرد / بماند بر او سالها نام بد\nنخواهی که نفرین کنند از پست / نکو باش تا بد نگوید کست",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001016",
        "title": "باب اول در عدل و تدبیر و رای - بخش ۱۶ - حکایت برادران ظالم و عادل و عاقبت ایشان",
        "content": "سعدی - بوستان - باب اول در عدل و تدبیر و رای\n بخش ۱۶ - حکایت برادران ظالم و عادل و عاقبت ایشان\n\nشنیدم که در مرزی از باختر / برادر دو بودند از یک پدر\nسپهدار و گردن کش و پیلتن / نکو روی و دانا و شمشیر زن\nپدر هر دو را سهمگین مرد یافت / طلبکار جولان و ناورد یافت\nبرفت آن زمین را دو قسمت نهاد / به هر یک پسر، زآن نصیبی بداد\nمبادا که بر یکدگر سر کشند / به پیکار شمشیر کین برکشند\nپدر بعد از آن، روزگاری شمرد / به جان آفرین جان شیرین سپرد\nاجل بگسلاندش طناب امل / وفاتش فرو بست دست عمل\nمقرر شد آن مملکت بر دو شاه / که بی حد و مر بود گنج و سپاه\nبه حکم نظر در به افتاد خویش / گرفتند هر یک، یکی راه پیش\nیکی عدل تا نام نیکو برد / یکی ظلم تا مال گرد آورد\nیکی عاطفت سیرت خویش کرد / درم داد و تیمار درویش خورد\nبنا کرد و نان داد و لشکر نواخت / شب از بهر درویش، شبخانه ساخت\nخزاین تهی کرد و پر کرد جیش / چنان کز خلایق به هنگام عیش\nبرآمد همی بانگ شادی چو رعد / چو شیراز در عهد بوبکر سعد\nخدیو خردمند فرخ نهاد / که شاخ امیدش برومند باد\nحکایت شنو کان گو نامجوی / پسندیده پی بود و فرخنده خوی\nملازم به دلداری خاص و عام / ثناگوی حق بامدادان و شام\nدر آن ملک قارون برفتی دلیر / که شه دادگر بود و درویش سیر\nنیامد در ایام او بر دلی / نگویم که خاری که برگ گلی\nسرآمد به تأیید ملک از سران / نهادند سر بر خطش سروران\nدگر خواست کافزون کند تخت و تاج / بیافزود بر مرد دهقان خراج\nطمع کرد در مال بازارگان / بلا ریخت بر جان بیچارگان\nبه امید بیشی نداد و نخورد / خردمند داند که ناخوب کرد\nکه تا جمع کرد آن زر از گربزی / پراکنده شد لشکر از عاجزی\nشنیدند بازارگانان خبر / که ظلم است در بوم آن بی‌هنر\nبریدند از آنجا خرید و فروخت / زراعت نیامد، رعیت بسوخت\nچو اقبالش از دوستی سر بتافت / به ناکام دشمن بر او دست یافت\nستیز فلک بیخ و بارش بکند / سم اسب دشمن دیارش بکند\nوفا در که جوید چو پیمان گسیخت؟ / خراج از که خواهد چو دهقان گریخت؟\nچه نیکی طمع دارد آن بی‌صفا / که باشد دعای بدش در قفا؟\nچو بختش نگون بود در کاف کن / نکرد آنچه نیکانش گفتند کن\nچه گفتند نیکان بدان نیکمرد؟ / تو برخور که بیدادگر بر نخورد\nگمانش خطا بود و تدبیر سست / که در عدل بود آنچه در ظلم جست\nیکی بر سر شاخ، بن می‌برید / خداوند بستان نگه کرد و دید\nبگفتا گر این مرد بد می‌کند / نه با من که با نفس خود می‌کند\nنصیحت بجای است اگر بشنوی / ضعیفان میفکن به کتف قوی\nکه فردا به داور برد خسروی / گدایی که پیشت نیرزد جوی\nچو خواهی که فردا به وی مهتری / مکن دشمن خویشتن، کهتری\nکه چون بگذرد بر تو این سلطنت / بگیرد به قهر آن گدا دامنت\nمکن، پنجه از ناتوانان بدار / که گر بفکنندت شوی شرمسار\nکه زشت است در چشم آزادگان / بیافتادن از دست افتادگان\nبزرگان روشندل نیکبخت / به فرزانگی تاج بردند و تخت\nبه دنباله راستان کج مرو / وگر راست خواهی ز سعدی شنو",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001017",
        "title": "باب اول در عدل و تدبیر و رای - بخش ۱۷ - صفت جمعیت اوقات درویشان راضی",
        "content": "سعدی - بوستان - باب اول در عدل و تدبیر و رای\n بخش ۱۷ - صفت جمعیت اوقات درویشان راضی\n\nمگو جاهی از سلطنت بیش نیست / که ایمن‌تر از ملک درویش نیست\nسبکبار مردم سبک‌تر روند / حق این است و صاحبدلان بشنوند\nتهیدست تشویش نانی خورد / جهانبان به قدر جهانی خورد\nگدا را چو حاصل شود نان شام / چنان خوش بخسبد که سلطان شام\nغم و شادمانی به سر می‌رود / به مرگ این دو از سر به در می‌رود\nچه آن را که بر سر نهادند تاج / چه آن را که بر گردن آمد خراج\nاگر سرفرازی به کیوان بر است / وگر تنگدستی به زندان در است\nچو خیل اجل بر سر هر دو تاخت / نمی شاید از یکدگرشان شناخت",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001018",
        "title": "باب اول در عدل و تدبیر و رای - بخش ۱۸ - حکایت عابد و استخوان پوسیده",
        "content": "سعدی - بوستان - باب اول در عدل و تدبیر و رای\n بخش ۱۸ - حکایت عابد و استخوان پوسیده\n\nشنیدم که یک بار در حله‌ای / سخن گفت با عابدی کله‌ای\nکه من فر فرماندهی داشتم / به سر بر کلاه مهی داشتم\nسپهرم مدد کرد و نصرت وفاق / گرفتم به بازوی دولت عراق\nطمع کرده بودم که کرمان خورم / که ناگه بخوردند کرمان سرم\nبکن پنبهٔ غفلت از گوش هوش / که از مردگان پندت آید به گوش",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001019",
        "title": "باب اول در عدل و تدبیر و رای - بخش ۱۹ - گفتار اندر نکوکاری و بدکاری و عاقبت آنها",
        "content": "سعدی - بوستان - باب اول در عدل و تدبیر و رای\n بخش ۱۹ - گفتار اندر نکوکاری و بدکاری و عاقبت آنها\n\nنکوکار مردم نباشد بدش / نورزد کسی بد که نیک افتدش\nشر انگیز هم بر سر شر شود / چو کژدم که با خانه کمتر شود\nاگر نفع کس در نهاد تو نیست / چنین گوهر و سنگ خارا یکی است\nغلط گفتم ای یار شایسته خوی / که نفع است در آهن و سنگ و روی\nچنین آدمی مرده به ننگ را / که بر وی فضیلت بود سنگ را\nنه هر آدمی زاده از دد به است / که دد ز آدمی زادهٔ بد به است\nبه است از دد انسان صاحب خرد / نه انسان که در مردم افتد چو دد\nچو انسان نداند به جز خورد و خواب / کدامش فضیلت بود بر دواب؟\nسوار نگون بخت بی راهرو / پیاده برد ز او به رفتن گرو\nکسی دانهٔ نیکمردی نکاشت / کز او خرمن کام دل برنداشت\nنه هرگز شنیدیم در عمر خویش / که بدمرد را نیکی آمد به پیش",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001020",
        "title": "باب اول در عدل و تدبیر و رای - بخش ۲۰ - حکایت شحنه مردم آزار",
        "content": "سعدی - بوستان - باب اول در عدل و تدبیر و رای\n بخش ۲۰ - حکایت شحنه مردم آزار\n\nگزیری به چاهی در افتاده بود / که از هول او شیر نر ماده بود\nبداندیش مردم به جز بد ندید / بیافتاد و عاجزتر از خود ندید\nهمه شب ز فریاد و زاری نخفت / یکی بر سرش کوفت سنگی و گفت:\nتو هرگز رسیدی به فریاد کس / که می‌خواهی امروز فریادرس؟\nهمه تخم نامردمی کاشتی / ببین لاجرم بر که برداشتی\nکه بر جان ریشت نهد مرهمی / که دلها ز ریشت بنالد همی؟\nتو ما را همی چاه کندی به راه / به سر لاجرم در فتادی به چاه\nدو کس چه کنند از پی خاص و عام / یکی نیک محضر، دگر زشت نام\nیکی تشنه را تا کند تازه حلق / دگر تا به گردن در افتند خلق\nاگر بد کنی چشم نیکی مدار / که هرگز نیارد گز انگور بار\nنپندارم ای در خزان کشته جو / که گندم ستانی به وقت درو\nدرخت زقوم ار به جان پروری / مپندار هرگز کز او بر خوری\nرطب ناورد چوب خرزهره بار / چو تخم افکنی، بر همان چشم دار",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001021",
        "title": "باب اول در عدل و تدبیر و رای - بخش ۲۱ - حکایت حجاج یوسف",
        "content": "سعدی - بوستان - باب اول در عدل و تدبیر و رای\n بخش ۲۱ - حکایت حجاج یوسف\n\nحکایت کنند از یکی نیکمرد / که اکرام حجاج یوسف نکرد\nبه سرهنگ دیوان نگه کرد تیز / که نطعش بیانداز و خونش بریز\nچو حجت نماند جفا جوی را / به پرخاش در هم کشد روی را\nبخندید و بگریست مرد خدای / عجب داشت سنگین دل تیره رای\nچو دیدش که خندید و دیگر گریست / بپرسید کاین خنده و گریه چیست؟\nبگفتا همی‌گریم از روزگار / که طفلان بیچاره دارم چهار\nهمی‌خندم از لطف یزدان پاک / که مظلوم رفتم نه ظالم به خاک\nپسر گفتش: ای نامور شهریار / یکی دست از این مرد صوفی بدار\nکه خلقی بر او روی دارند و پشت / نه رای است خلقی به یک بار کشت\nبزرگی و عفو و کرم پیشه کن / ز خردان اطفالش اندیشه کن\nشنیدم که نشنید و خونش بریخت / ز فرمان داور که داند گریخت؟\nبزرگی در آن فکرت آن شب بخفت / به خواب اندرش دید و پرسید و گفت:\nدمی بیش بر من سیاست نراند / عقوبت بر او تا قیامت بماند\nنخفته‌ست مظلوم از آهش بترس / ز دود دل صبحگاهش بترس\nنترسی که پاک اندرونی شبی / بر آرد ز سوز جگر یا ربی؟\nنه ابلیس بد کرد و نیکی ندید؟ / بر پاک ناید ز تخم پلید",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001022",
        "title": "باب اول در عدل و تدبیر و رای - بخش ۲۲ - در نواخت رعیت و رحمت بر افتادگان",
        "content": "سعدی - بوستان - باب اول در عدل و تدبیر و رای\n بخش ۲۲ - در نواخت رعیت و رحمت بر افتادگان\n\nمدر پرده کس به هنگام جنگ / که باشد تو را نیز در پرده ننگ\nمزن بانگ بر شیرمردان درشت / چو با کودکان برنیایی به مشت\nیکی پند می‌داد فرزند را / نگه دار پند خردمند را\nمکن جور بر خردکان ای پسر / که یک روزت افتد بزرگی به سر\nنمی‌ترسی ای گرگگ کم خرد / که روزی پلنگیت بر هم درد؟\nبه خردی درم زور سرپنجه بود / دل زیردستان ز من رنجه بود\nبخوردم یکی مشت زورآوران / نکردم دگر زور بر لاغران\nالا تا به غفلت نخفتی که نوم / حرام است بر چشم سالار قوم\nغم زیردستان بخور زینهار / بترس از زبردستی روزگار\nنصیحت که خالی بود از غرض / چو داروی تلخ است، دفع مرض",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001023",
        "title": "باب اول در عدل و تدبیر و رای - بخش ۲۳ - حکایت در این معنی",
        "content": "سعدی - بوستان - باب اول در عدل و تدبیر و رای\n بخش ۲۳ - حکایت در این معنی\n\nیکی را حکایت کنند از ملوک / که بیماری رشته کردش چو دوک\nچنانش در انداخت ضعف جسد / که می‌برد بر زیردستان حسد\nکه شاه ار چه بر عرصه نام آور است / چو ضعف آمد از بیدقی کمتر است\nندیمی زمین ملک بوسه داد / که ملک خداوند جاوید باد\nدر این شهر مردی مبارک دم است / که در پارسایی چنویی کم است\nنرفته‌ست هرگز ره ناصواب / دلی روشن و دعوتی مستجاب\nنبردند پیشش مهمات کس / که مقصود حاصل نشد در نفس\nبخوان تا بخواند دعایی بر این / که رحمت رسد ز آسمان برین\nبفرمود تا مهتران خدم / بخواندند پیر مبارک قدم\nبرفتند و گفتند و آمد فقیر / تنی محتشم در لباسی حقیر\nبگفتا دعایی کن ای هوشمند / که در رشته چون سوزنم پای‌بند\nشنید این سخن پیر خم بوده پشت / به تندی برآورد بانگی درشت\nکه حق مهربان است بر دادگر / ببخشای و بخشایش حق نگر\nدعای منت کی شود سودمند / اسیران محتاج در چاه و بند؟\nتو ناکرده بر خلق بخشایشی / کجا بینی از دولت آسایشی؟\nببایدت عذر خطا خواستن / پس از شیخ صالح دعا خواستن\nکجا دست گیرد دعای ویت / دعای ستمدیدگان در پیت؟\nشنید این سخن شهریار عجم / ز خشم و خجالت بر آمد بهم\nبرنجید و پس با دل خویش گفت / چه رنجم؟ حق است این که درویش گفت\nبفرمود تا هر که در بند بود / به فرمانش آزاد کردند زود\nجهاندیده بعد از دو رکعت نماز / به داور برآورد دست نیاز\nکه ای برفرازندهٔ آسمان / به جنگش گرفتی به صلحش بمان\nولی همچنان بر دعا داشت دست / که شه سر برآورد و بر پای جست\nتو گفتی ز شادی بخواهد پرید / چو طاووس، چون رشته در پا ندید\nبفرمود گنجینهٔ گوهرش / فشاندند در پای و زر بر سرش\nحق از بهر باطل نشاید نهفت / از آن جمله دامن بیفشاند و گفت\nمرو با سر رشته بار دگر / مبادا که دیگر کند رشته سر\nچو باری فتادی نگه‌دار پای / که یک بار دیگر بلغزد ز جای\nز سعدی شنو کاین سخن راست است / نه هر باری افتاده برخاسته‌ست",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001024",
        "title": "باب اول در عدل و تدبیر و رای - بخش ۲۴ - گفتار اندر بی‌وفائی دنیا",
        "content": "سعدی - بوستان - باب اول در عدل و تدبیر و رای\n بخش ۲۴ - گفتار اندر بی‌وفائی دنیا\n\nجهان ای پسر ملک جاوید نیست / ز دنیا وفاداری امید نیست\nنه بر باد رفتی سحرگاه و شام / سریر سلیمان علیه‌السلام؟\nبه آخر ندیدی که بر باد رفت؟ / خنک آن که با دانش و داد رفت\nکسی زین میان گوی دولت ربود / که در بند آسایش خلق بود\nبه کار آمد آنها که برداشتند / نه گرد آوریدند و بگذاشتند",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001025",
        "title": "باب اول در عدل و تدبیر و رای - بخش ۲۵ - در تغیر روزگار و انتقال مملکت",
        "content": "سعدی - بوستان - باب اول در عدل و تدبیر و رای\n بخش ۲۵ - در تغیر روزگار و انتقال مملکت\n\nشنیدم که در مصر میری اجل / سپه تاخت بر روزگارش اجل\nجمالش برفت از رخ دل فروز / چو خور زرد شد بس نماند ز روز\nگزیدند فرزانگان دست فوت / که در طب ندیدند داروی موت\nهمه تخت و ملکی پذیرد زوال / به جز ملک فرمانده لایزال\nچو نزدیک شد روز عمرش به شب / شنیدند می‌گفت در زیر لب\nکه در مصر چون من عزیزی نبود / چو حاصل همین بود چیزی نبود\nجهان گرد کردم نخوردم برش / برفتم چو بیچارگان از سرش\nپسندیده رایی که بخشید و خورد / جهان از پی خویشتن گرد کرد\nدر این کوش تا با تو ماند مقیم / که هرچ از تو ماند دریغ است و بیم\nکند خواجه بر بستر جان‌گداز / یکی دست کوتاه و دیگر دراز\nدر آن دم تو را می‌نماید به دست / که دهشت زبانش ز گفتن ببست\nکه دستی به جود و کرم کن دراز / دگر دست کوته کن از ظلم و آز\nکنونت که دست است خاری بکن / دگر کی بر آری تو دست از کفن؟\nبتابد بسی ماه و پروین و هور / که سر بر نداری ز بالین گور",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001026",
        "title": "باب اول در عدل و تدبیر و رای - بخش ۲۶ - حکایت قزل ارسلان با دانشمند",
        "content": "سعدی - بوستان - باب اول در عدل و تدبیر و رای\n بخش ۲۶ - حکایت قزل ارسلان با دانشمند\n\nقزل ارسلان قلعه‌ای سخت داشت / که گردن به الوند بر می‌فراشت\nنه اندیشه از کس نه حاجت به هیچ / چو زلف عروسان رهش پیچ پیچ\nچنان نادر افتاده در روضه‌ای / که بر لاجوردی طبق بیضه‌ای\nشنیدم که مردی مبارک حضور / به نزدیک شاه آمد از راه دور\nحقایق شناسی، جهاندیده‌ای / هنرمندی، آفاق گردیده‌ای\nبزرگی، زبان آوری کاردان / حکیمی، سخنگوی بسیاردان\nقزل گفت چندین که گردیده‌ای / چنین جای محکم دگر دیده‌ای؟\nبخندید کاین قلعه‌ای خرم است / ولیکن نپندارمش محکم است\nنه پیش از تو گردن کشان داشتند / دمی چند بودند و بگذاشتند؟\nنه بعد از تو شاهان دیگر برند / درخت امید تو را بر خورند؟\nز دوران ملک پدر یاد کن / دل از بند اندیشه آزاد کن\nچنان روزگارش به کنجی نشاند / که بر یک پشیزش تصرف نماند\nچو نومید ماند از همه چیز و کس / امیدش به فضل خدا ماند و بس\nبر مرد هشیار دنیا خس است / که هر مدتی جای دیگر کس است\nچنین گفت شوریده‌ای در عجم / به کسری که ای وارث ملک جم\nاگر ملک بر جم بماندی و بخت / تو را کی میسر شدی تاج و تخت؟\nاگر گنج قارون به دست آوری / نماند مگر آنچه بخشی، بری",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001027",
        "title": "باب اول در عدل و تدبیر و رای - بخش ۲۷ - حکایت",
        "content": "سعدی - بوستان - باب اول در عدل و تدبیر و رای\n بخش ۲۷ - حکایت\n\nچو الب ارسلان جان به جان‌بخش داد / پسر تاج شاهی به سر برنهاد\nبه تربت سپردندش از تاجگاه / نه جای نشستن بد آماجگاه\nچنین گفت دیوانه‌ای هوشیار / چو دیدش پسر روز دیگر سوار\nزهی ملک و دوران سر در نشیب / پدر رفت و پای پسر در رکیب\nچنین است گردیدن روزگار / سبک سیر و بدعهد و ناپایدار\nچو دیرینه روزی سرآورد عهد / جوان دولتی سر برآرد ز مهد\nمنه بر جهان دل که بیگانه‌ای است / چو مطرب که هر روز در خانه‌ای است\nنه لایق بود عیش با دلبری / که هر بامدادش بود شوهری\nنکویی کن امسال چون ده تو راست / که سال دگر دیگری دهخداست",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001028",
        "title": "باب اول در عدل و تدبیر و رای - بخش ۲۸ - حکایت پادشاه غور با روستایی",
        "content": "سعدی - بوستان - باب اول در عدل و تدبیر و رای\n بخش ۲۸ - حکایت پادشاه غور با روستایی\n\nشنیدم که از پادشاهان غور / یکی پادشه خر گرفتی به زور\nخران زیر بار گران بی علف / به روزی دو مسکین شدندی تلف\nچو منعم کند سفله را، روزگار / نهد بر دل تنگ درویش، بار\nچو بام بلندش بود خودپرست / کند بول و خاشاک بر بام پست\nشنیدم که باری به عزم شکار / برون رفت بیدادگر شهریار\nتکاور به دنبال صیدی براند / شبش در گرفت از حشم باز ماند\nبه تنها ندانست روی و رهی / بینداخت ناکام شب در دهی\nیکی پیرمرد اندر آن ده مقیم / ز پیران مردم شناس قدیم\nپسر را همی‌گفت کای شادبهر / خرت را مبر بامدادان به شهر\nکه این ناجوانمرد برگشته بخت / که تابوت بینمش بر جای تخت\nکمر بسته دارد به فرمان دیو / به گردون بر از دست جورش غریو\nدر این کشور آسایش و خرمی / ندید و نبیند به چشم آدمی\nمگر کاین سیه نامهٔ بی‌صفا / به دوزخ برد لعنت اندر قفا\nپسر گفت: راه دراز است و سخت / پیاده نیارم شد ای نیکبخت\nطریقی بیندیش و رایی بزن / که رای تو روشن‌تر از رای من\nپدر گفت: اگر پند من بشنوی / یکی سنگ برداشت باید قوی\nزدن بر خر نامور چند بار / سر و دست و پهلوش کردن فگار\nمگر کان فرومایهٔ زشت کیش / به کارش نیاید خر پشت ریش\nچو خضر پیمبر که کشتی شکست / وز او دست جبار ظالم ببست\nبه سالی که در بحر کشتی گرفت / بسی سالها نام زشتی گرفت\nتفو بر چنان ملک و دولت که راند / که شنعت بر او تا قیامت بماند\nپسر چون شنید این حدیث از پدر / سر از خط فرمان نبردش به در\nفرو کوفت بیچاره خر را به سنگ / خر از دست عاجز شد از پای لنگ\nپدر گفتش اکنون سر خویش گیر / هر آن ره که می‌بایدت پیش گیر\nپسر در پی کاروان اوفتاد / ز دشنام چندان که دانست داد\nوز آن سو پدر روی در آستان / که یارب به سجادهٔ راستان\nکه چندان امانم ده از روزگار / کز این نحس ظالم بر آید دمار\nاگر من نبینم مر او را هلاک / شب گور چشمم نخسبد به خاک\nاگر مار زاید زن باردار / به از آدمی زادهٔ دیوسار\nزن از مرد موذی به بسیار به / سگ از مردم مردم‌آزار به\nمخنث که بیداد بر خود کند / از آن به که با دیگری بد کند\nشه این جمله بشنید و چیزی نگفت / ببست اسب و سر بر نمد زین بخفت\nهمه شب به بیداری اختر شمرد / ز سودا و اندیشه خوابش نبرد\nچو آواز مرغ سحر گوش کرد / پریشانی شب فراموش کرد\nسواران همه شب همی تاختند / سحرگه پی اسب بشناختند\nبر آن عرصه بر اسب دیدند شاه / پیاده دویدند یکسر سپاه\nبه خدمت نهادند سر بر زمین / چو دریا شد از موج لشکر، زمین\nیکی گفتش از دوستان قدیم / که شب حاجبش بود و روزش ندیم\nرعیت چه نزلت نهادند دوش؟ / که ما را نه چشم آرمید و نه گوش\nشهنشه نیارست کردن حدیث / که بر وی چه آمد ز خبث خبیث\nهم آهسته سر برد پیش سرش / فرو گفت پنهان به گوش اندرش\nکسم پای مرغی نیاورد پیش / ولی دست خر رفت از اندازه بیش\nبزرگان نشستند و خوان خواستند / بخوردند و مجلس بیاراستند\nچو شور و طرب در نهاد آمدش / ز دهقان دوشینه یاد آمدش\nبفرمود و جستند و بستند سخت / به خواری فکندند در پای تخت\nسیه دل برآهخت شمشیر تیز / ندانست بیچاره راه گریز\nسر ناامیدی برآورد و گفت / نشاید شب گور در خانه خفت\nنه تنها منت گفتم ای شهریار / که برگشته بختی و بد روزگار\nچرا خشم بر من گرفتی و بس؟ / منت پیش گفتم، همه خلق پس\nچو بیداد کردی توقع مدار / که نامت به نیکی رود در دیار\nور ایدون که دشوارت آمد سخن / دگر هر چه دشوارت آید مکن\nتو را چاره از ظلم برگشتن است / نه بیچاره بی‌گنه کشتن است\nمرا پنج روز دگر مانده گیر / دو روز دگر عیش خوش رانده گیر\nنماند ستمکار بد روزگار / بماند بر او لعنت پایدار\nتو را نیک پند است اگر بشنوی / وگر نشنوی خود پشیمان شوی\nبدان کی ستوده شود پادشاه / که خلقش ستایند در بارگاه؟\nچه سود آفرین بر سر انجمن / پس چرخه نفرین کنان پیرزن؟\nهمی گفت و شمشیر بالای سر / سپر کرده جان پیش تیر قدر\nنبینی که چون کارد بر سر بود / قلم را زبانش روان تر بود\nشه از مستی غفلت آمد به هوش / به گوشش فرو گفت فرخ سروش\nکز این پیر دست عقوبت بدار / یکی کشته گیر از هزاران هزار\nزمانی سر اندر گریبان بماند / پس آن گه به عفو آستین برفشاند\nبه دستان خود بند از او برگرفت / سرش را ببوسید و در بر گرفت\nبزرگیش بخشید و فرماندهی / ز شاخ امیدش برآمد بهی\nبه گیتی حکایت شد این داستان / رود نیکبخت از پی راستان\nبیاموزی از عاقلان حسن خوی / نه چندان که از غافل عیب جوی\nز دشمن شنو سیرت خود که دوست / هرآنچ از تو آید به چشمش نکوست\nوبال است دادن به رنجور قند / که داروی تلخش بود سودمند\nترش روی بهتر کند سرزنش / که یاران خوش طبع شیرین منش\nاز این به نصیحت نگوید کست / اگر عاقلی یک اشارت بست",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001029",
        "title": "باب اول در عدل و تدبیر و رای - بخش ۲۹ - حکایت مأمون با کنیزک",
        "content": "سعدی - بوستان - باب اول در عدل و تدبیر و رای\n بخش ۲۹ - حکایت مأمون با کنیزک\n\nچو دور خلافت به مأمون رسید / یکی ماه پیکر کنیزک خرید\nبه چهر آفتابی، به تن گلبنی / به عقل خردمند بازی کنی\nبه خون عزیزان فرو برده چنگ / سر انگشتها کرده عناب رنگ\nبر ابروی عابد فریبش خضاب / چو قوس قزح بود بر آفتاب\nشب خلوت آن لعبت حور زاد / مگر تن در آغوش مأمون نداد\nگرفت آتش خشم در وی عظیم / سرش خواست کردن چو جوزا دو نیم\nبگفتا سر اینک به شمشیر تیز / بینداز و با من مکن خفت و خیز\nبگفت از چه بر دل گزند آمدت؟ / چه خصلت ز من ناپسند آمدت؟\nبگفت ار کشی ور شکافی سرم / ز بوی دهانت به رنج اندرم\nکشد تیر پیکار و تیغ ستم / به یک بار و بوی دهن دم به دم\nشنید این سخن سرور نیکبخت / برآشفت تند و برنجید سخت\nهمه شب در این فکر بود و نخفت / دگر روز با هوشمندان بگفت\nطبیعت شناسان هر کشوری / سخن گفت با هر یک از هر دری\nدلش گر چه در حال از او رنجه شد / دوا کرد و خوشبوی چون غنچه شد\nپری چهره را همنشین کرد و دوست / که این عیب من گفت، یار من اوست\nبه نزد من آن کس نکوخواه توست / که گوید فلان خار در راه توست\nبه گمراه گفتن نکو می‌روی / جفایی تمام است و جوری قوی\nهر آن گه که عیبت نگویند پیش / هنر دانی از جاهلی عیب خویش\nمگو شهد شیرین شکر فایق است / کسی را که سقمونیا لایق است\nچه خوش گفت یک روز دارو فروش: / شفا بایدت داروی تلخ نوش\nاگر شربتی بایدت سودمند / ز سعدی ستان تلخ داروی پند\nبه پرویزن معرفت بیخته / به شهد ظرافت برآمیخته",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001030",
        "title": "باب اول در عدل و تدبیر و رای - بخش ۳۰ - حکایت درویش صادق و پادشاه بیدادگر",
        "content": "سعدی - بوستان - باب اول در عدل و تدبیر و رای\n بخش ۳۰ - حکایت درویش صادق و پادشاه بیدادگر\n\nشنیدم که از نیکمردی فقیر / دل آزرده شد پادشاهی کبیر\nمگر بر زبانش حقی رفته بود / ز گردن‌کشی بر وی آشفته بود\nبه زندان فرستادش از بارگاه / که زورآزمای است بازوی جاه\nز یاران کسی گفتش اندر نهفت / مصالح نبود این سخن گفت، گفت\nرسانیدن امر حق طاعت است / ز زندان نترسم که یک ساعت است\nهمان دم که در خفیه این راز رفت / حکایت به گوش ملک باز رفت\nبخندید کاو ظن بیهوده برد / نداند که خواهد در این حبس مرد\nغلامی به درویش برد این پیام / بگفتا به خسرو بگو ای غلام\nمرا بار غم بر دل ریش نیست / که دنیا همین ساعتی بیش نیست\nنه گر دستگیری کنی خرمم / نه گر سر بری بر دل آید غمم\nتو گر کامرانی به فرمان و گنج / دگر کس فرومانده در ضعف و رنج\nبه دروازهٔ مرگ چون در شویم / به یک هفته با هم برابر شویم\nمنه دل بر این دولت پنج روز / به دود دل خلق، خود را مسوز\nنه پیش از تو بیش از تو اندوختند / به بیداد کردن جهان سوختند؟\nچنان زی که ذکرت به تحسین کنند / چو مردی، نه بر گور نفرین کنند\nنباید به رسم بد آیین نهاد / که گویند لعنت بر آن، کاین نهاد\nوگر بر سرآید خداوند زور / نه زیرش کند عاقبت خاک گور؟\nبفرمود دلتنگ روی از جفا / که بیرون کنندش زبان از قفا\nچنین گفت مرد حقایق شناس / کز این هم که گفتی ندارم هراس\nمن از بی زبانی ندارم غمی / که دانم که ناگفته داند همی\nاگر بینوایی برم ور ستم / گرم عاقبت خیر باشد چه غم؟\nعروسی بود نوبت ماتمت / گرت نیکروزی بود خاتمت",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001031",
        "title": "باب اول در عدل و تدبیر و رای - بخش ۳۱ - حکایت زورآزمای تنگدست",
        "content": "سعدی - بوستان - باب اول در عدل و تدبیر و رای\n بخش ۳۱ - حکایت زورآزمای تنگدست\n\nیکی مشت زن بخت و روزی نداشت / نه اسباب شامش مهیا نه چاشت\nز جور شکم گل کشیدی به پشت / که روزی محال است خوردن به مشت\nمدام از پریشانی روزگار / دلش حسرت آورد و تن سوگوار\nگهش جنگ با عالم خیره‌کش / گه از بخت شوریده، رویش ترش\nگه از دیدن عیش شیرین خلق / فرو می‌شدی آب تلخش به حلق\nگه از کار آشفته بگریستی / که کس دید از این تلخ‌تر زیستی؟\nکسان شهد نوشند و مرغ و بره / مرا روی نان می‌نبیند تره\nگر انصاف پرسی نه نیکوست این / برهنه من و گربه را پوستین\nچه بودی که پایم در این کار گل / به گنجی فرو رفتی از کام دل!\nمگر روزگاری هوس راندمی / ز خود گرد محنت بیفشاندمی\nشنیدم که روزی زمین می‌شکافت / عظام زنخدان پوسیده یافت\nبه خاک اندرش عقد بگسیخته / گهرهای دندان فرو ریخته\nدهان بی زبان پند می‌گفت و راز / که ای خواجه با بینوایی بساز\nنه این است حال دهن زیر گل / شکر خورده انگار یا خون دل\nغم از گردش روزگاران مدار / که بی ما بگردد بسی روزگار\nهمان لحظه کاین خاطرش روی داد / غم از خاطرش رخت یک سو نهاد\nکه ای نفس بی رای و تدبیر و هش / بکش بار تیمار و خود را مکش\nاگر بنده‌ای بار بر سر برد / وگر سر به اوج فلک بر برد\nدر آن دم که حالش دگرگون شود / به مرگ از سرش هر دو بیرون شود\nغم و شادمانی نماند ولیک / جزای عمل ماند و نام نیک\nکرم پای دارد، نه دیهیم و تخت / بده کز تو این ماند ای نیکبخت\nمکن تکیه بر ملک و جاه و حشم / که پیش از تو بوده‌ست و بعد از تو هم\nخداوند دولت غم دین خورد / که دنیا به هر حال می‌بگذرد\nنخواهی که ملکت برآید بهم / غم ملک و دین هر دو باید بهم\nزرافشان، چو دنیا بخواهی گذاشت / که سعدی در افشاند اگر زر نداشت",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001032",
        "title": "باب اول در عدل و تدبیر و رای - بخش ۳۲ - حکایت در معنی خاموشی از نصیحت کسی که پند نپذیرد",
        "content": "سعدی - بوستان - باب اول در عدل و تدبیر و رای\n بخش ۳۲ - حکایت در معنی خاموشی از نصیحت کسی که پند نپذیرد\n\nحکایت کنند از جفاگستری / که فرماندهی داشت بر کشوری\nدر ایام او روز مردم چو شام / شب از بیم او خواب مردم حرام\nهمه روز نیکان از او در بلا / به شب دست پاکان از او بر دعا\nگروهی بر شیخ آن روزگار / ز دست ستمگر گرستند زار\nکه ای پیر دانای فرخنده رای / بگوی این جوان را بترس از خدای\nبگفتا دریغ آیدم نام دوست / که هر کس نه در خورد پیغام اوست\nکسی را که بینی ز حق بر کران / منه با وی، ای خواجه، حق در میان\nدریغ است با سفله گفت از علوم / که ضایع شود تخم در شوره بوم\nچو در وی نگیرد عدو داندت / برنجد به جان و برنجاندت\nتو را عادت، ای پادشه، حق روی است / دل مرد حق گوی از این جا قوی است\nنگین خصلتی دارد ای نیکبخت / که در موم گیرد نه در سنگ سخت\nعجب نیست گر ظالم از من به جان / برنجد که دزد است و من پاسبان\nتو هم پاسبانی به انصاف و داد / که حفظ خدا پاسبان تو باد\nتو را نیست منت ز روی قیاس / خداوند را من و فضل و سپاس\nکه در کار خیرت به خدمت بداشت / نه چون دیگرانت معطل گذاشت\nهمه کس به میدان کوشش درند / ولی گوی بخشش نه هر کس برند\nتو حاصل نکردی به کوشش بهشت / خدا در تو خوی بهشتی بهشت\nدلت روشن و وقت مجموع باد / قدم ثابت و پایه مرفوع باد\nحیاتت خوش و رفتنت بر صواب / عبادت قبول و دعا مستجاب",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001033",
        "title": "باب اول در عدل و تدبیر و رای - بخش ۳۳ - گفتار اندر رای و تدبیر ملک و لشکرکشی",
        "content": "سعدی - بوستان - باب اول در عدل و تدبیر و رای\n بخش ۳۳ - گفتار اندر رای و تدبیر ملک و لشکرکشی\n\nهمی تا برآید به تدبیر کار / مدارای دشمن به از کارزار\nچو نتوان عدو را به قوت شکست / به نعمت بباید در فتنه بست\nگر اندیشه باشد ز خصمت گزند / به تعویذ احسان زبانش ببند\nعدو را به جای خسک زر بریز / که احسان کند کند، دندان تیز\nچو دستی نشاید گزیدن، ببوس / که با غالبان چاره زرق است و لوس\nبه تدبیر رستم در آید به بند / که اسفندیارش نجست از کمند\nعدو را به فرصت توان کند پوست / پس او را مدارا چنان کن که دوست\nحذر کن ز پیکار کمتر کسی / که از قطره سیلاب دیدم بسی\nمزن تا توانی بر ابرو گره / که دشمن اگرچه زبون، دوست به\nبود دشمنش تازه و دوست ریش / کسی کش بود دشمن از دوست بیش\nمزن با سپاهی ز خود بیشتر / که نتوان زد انگشت بر نیشتر\nوگر زو تواناتری در نبرد / نه مردی است بر ناتوان زور کرد\nاگر پیل زوری وگر شیر چنگ / به نزدیک من صلح بهتر که جنگ\nچو دست از همه حیلتی در گسست / حلال است بردن به شمشیر دست\nاگر صلح خواهد عدو سر مپیچ / وگر جنگ جوید عنان بر مپیچ\nکه گر وی ببندد در کارزار / تو را قدر و هیبت شود یک، هزار\nور او پای جنگ آورد در رکاب / نخواهد به حشر از تو داور حساب\nتو هم جنگ را باش چون کینه خواست / که با کینه ور مهربانی خطاست\nچو با سفله گویی به لطف و خوشی / فزون گرددش کبر و گردن کشی\nبه اسبان تازی و مردان مرد / بر آر از نهاد بداندیش گرد\nو گر می بر آید به نرمی و هوش / به تندی و خشم و درشتی مکوش\nچو دشمن به عجز اندر آمد ز در / نباید که پرخاش جویی دگر\nچو زنهار خواهد کرم پیشه کن / ببخشای و از مکرش اندیشه کن\nز تدبیر پیر کهن بر مگرد / که کارآزموده بود سالخورد\nدر آرند بنیاد رویین ز پای / جوانان به نیروی و پیران به رای\nبیندیش در قلب هیجا مفر / چه دانی که زان که باشد ظفر؟\nچو بینی که لشکر ز هم دست داد / به تنها مده جان شیرین به باد\nاگر بر کناری به رفتن بکوش / وگر در میان لبس دشمن بپوش\nوگر خود هزاری و دشمن دویست / چو شب شد در اقلیم دشمن مایست\nشب تیره پنجه سوار از کمین / چو پانصد به هیبت بدرد زمین\nچو خواهی بریدن به شب راهها / حذر کن نخست از کمینگاهها\nمیان دو لشکر چو یک روز راه / بماند، بزن خیمه بر جایگاه\nگر او پیشدستی کند غم مدار / ور افراسیاب است مغزش بر آر\nندانی که لشکر چو یک روزه راند / سر پنجهٔ زورمندش نماند\nتو آسوده بر لشکر مانده زن / که نادان ستم کرد بر خویشتن\nچو دشمن شکستی بیفکن علم / که بازش نیاید جراحت به هم\nبسی در قفای هزیمت مران / نباید که دور افتی از یاوران\nهوا بینی از گرد هیجا چو میغ / بگیرند گردت به زوبین و تیغ\nبه دنبال غارت نراند سپاه / که خالی بماند پس پشت شاه\nسپه را نگهبانی شهریار / به از جنگ در حلقهٔ کارزار",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001034",
        "title": "باب اول در عدل و تدبیر و رای - بخش ۳۴ - گفتار اندر نواخت لشکریان در حالت امن",
        "content": "سعدی - بوستان - باب اول در عدل و تدبیر و رای\n بخش ۳۴ - گفتار اندر نواخت لشکریان در حالت امن\n\nدلاور که باری تهور نمود / بباید به مقدارش اندر فزود\nکه بار دگر دل نهد بر هلاک / ندارد ز پیکار یأجوج باک\nسپاهی در آسودگی خوش بدار / که در حالت سختی آید به کار\nسپاهی که کارش نباشد به برگ / چرا دل نهد روز هیجا به مرگ؟\nکنون دست مردان جنگی ببوس / نه آنگه که دشمن فرو کوفت کوس\nنواحی ملک از کف بدسگال / به لشکر نگه دار و لشکر به مال\nملک را بود بر عدو دست، چیر / چو لشکر دل آسوده باشند و سیر\nبهای سر خویشتن می‌خورد / نه انصاف باشد که سختی برد\nچو دارند گنج از سپاهی دریغ / دریغ آیدش دست بردن به تیغ\nچه مردی کند در صف کارزار / که دستش تهی باشد و کار، زار",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001035",
        "title": "باب اول در عدل و تدبیر و رای - بخش ۳۵ - گفتار اندر تقویت مردان کار آزموده",
        "content": "سعدی - بوستان - باب اول در عدل و تدبیر و رای\n بخش ۳۵ - گفتار اندر تقویت مردان کار آزموده\n\nبه پیکار دشمن دلیران فرست / هژبران به ناورد شیران فرست\nبه رای جهاندیدگان کار کن / که صید آزموده‌ست گرگ کهن\nمترس از جوانان شمشیر زن / حذر کن ز پیران بسیار فن\nجوانان پیل افکن شیرگیر / ندانند دستان روباه پیر\nخردمند باشد جهاندیده مرد / که بسیار گرم آزموده‌ست و سرد\nجوانان شایستهٔ بخت ور / ز گفتار پیران نپیچند سر\nگرت مملکت باید آراسته / مده کار معظم به نوخاسته\nسپه را مکن پیشرو جز کسی / که در جنگها بوده باشد بسی\nبه خردان مفرمای کار درشت / که سندان نشاید شکستن به مشت\nرعیت نوازی و سر لشکری / نه کاری است بازیچه و سرسری\nنخواهی که ضایع شود روزگار / به ناکاردیده مفرمای کار\nنتابد سگ صید روی از پلنگ / ز روبه رمد شیر نادیده جنگ\nچو پرورده باشد پسر در شکار / نترسد چو پیش آیدش کارزار\nبه کشتی و نخجیر و آماج و گوی / دلاور شود مرد پرخاشجوی\nبه گرمابه پرورده و عیش و ناز / برنجد چو بیند در جنگ باز\nدو مردش نشانند بر پشت زین / بود کش زند کودکی بر زمین\nیکی را که دیدی تو در جنگ پشت / بکش گر عدو در مصافش نکشت\nمخنث به از مرد شمشیر زن / که روز وغا سر بتابد چو زن\nچه خوش گفت گرگین به فرزند خویش / چو قربان پیکار بربست و کیش\nاگر چون زنان جست خواهی گریز / مرو آب مردان جنگی مریز\nسواری که در جنگ بنمود پشت / نه خود را که نام آوران را بکشت\nشجاعت نیاید مگر زآن دو یار / که افتند در حلقهٔ کارزار\nدو همجنس همسفرهٔ همزبان / بکوشند در قلب هیجا به جان\nکه تنگ آیدش رفتن از پیش تیر / برادر به چنگال دشمن اسیر\nچو بینی که یاران نباشند یار / هزیمت ز میدان غنیمت شمار",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001036",
        "title": "باب اول در عدل و تدبیر و رای - بخش ۳۶ - گفتار اندر دلداری هنرمندان",
        "content": "سعدی - بوستان - باب اول در عدل و تدبیر و رای\n بخش ۳۶ - گفتار اندر دلداری هنرمندان\n\nدو تن، پرور ای شاه کشور گشای / یکی اهل رزم و دگر اهل رای\nز نام آوران گوی دولت برند / که دانا و شمشیر زن پرورند\nهر آن کاو قلم را نورزید و تیغ / بر او گر بمیرد مگو ای دریغ\nقلم زن نکودار و شمشیر زن / نه مطرب که مردی نیاید ز زن\nنه مردی است دشمن در اسباب جنگ / تو مدهوش ساقی و آواز چنگ\nبسا اهل دولت به بازی نشست / که دولت برفتش به بازی ز دست",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001037",
        "title": "باب اول در عدل و تدبیر و رای - بخش ۳۷ - گفتار اندر حذر کردن از دشمنان",
        "content": "سعدی - بوستان - باب اول در عدل و تدبیر و رای\n بخش ۳۷ - گفتار اندر حذر کردن از دشمنان\n\nنگویم ز جنگ بد اندیش ترس / در آوازهٔ صلح از او بیش ترس\nبسا کس به روز آیت صلح خواند / چو شب شد سپه بر سر خفته راند\nزره پوش خسبند مرد اوژنان / که بستر بود خوابگاه زنان\nبه خیمه درون مرد شمشیر زن / برهنه نخسبد چو در خانه زن\nبباید نهان جنگ را ساختن / که دشمن نهان آورد تاختن\nحذر کار مردان کار آگه است / یزک سد رویین لشکر گه است",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001038",
        "title": "باب اول در عدل و تدبیر و رای - بخش ۳۸ - گفتار اندر دفع دشمن به رای و تدبیر",
        "content": "سعدی - بوستان - باب اول در عدل و تدبیر و رای\n بخش ۳۸ - گفتار اندر دفع دشمن به رای و تدبیر\n\nمیان دو بد خواه کوتاه دست / نه فرزانگی باشد ایمن نشست\nکه گر هر دو باهم سگالند راز / شود دست کوتاه ایشان دراز\nیکی را به نیرنگ مشغول دار / دگر را برآور ز هستی دمار\nاگر دشمنی پیش گیرد ستیز / به شمشیر تدبیر خونش بریز\nبرو دوستی گیر با دشمنش / که زندان شود پیرهن بر تنش\nچو در لشکر دشمن افتد خلاف / تو بگذار شمشیر خود در غلاف\nچو گرگان پسندند بر هم گزند / بر آساید اندر میان گوسفند\nچو دشمن به دشمن بود مشتغل / تو با دوست بنشین به آرام دل",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001039",
        "title": "باب اول در عدل و تدبیر و رای - بخش ۳۹ - گفتار اندر ملاطفت با دشمن از روی عاقبت اندیشی",
        "content": "سعدی - بوستان - باب اول در عدل و تدبیر و رای\n بخش ۳۹ - گفتار اندر ملاطفت با دشمن از روی عاقبت اندیشی\n\nچو شمشیر پیکار برداشتی / نگه دار پنهان ره آشتی\nکه لشکر شکوفان مغفر شکاف / نهان صلح جستند و پیدا مصاف\nدل مرد میدان نهانی بجوی / که باشد که در پایت افتد چو گوی\nچو سالاری از دشمن افتد به چنگ / به کشتن درش کرد باید درنگ\nکه افتد کز این نیمه هم سروری / بماند گرفتار در چنبری\nاگر کشتی این بندی ریش را / نبینی دگر بندی خویش را\nنترسد که دورانش بندی کند / که بر بندیان زورمندی کند؟\nکسی بندیان را بود دستگیر / که خود بوده باشد به بندی اسیر\nاگر سر نهد بر خطت سروری / چو نیکش بداری، نهد دیگری\nاگر خفیه ده دل بدست آوری / از آن به که صد ره شبیخون بری",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001040",
        "title": "باب اول در عدل و تدبیر و رای - بخش ۴۰ - گفتار اندر حذر از دشمنی که در طاعت آید",
        "content": "سعدی - بوستان - باب اول در عدل و تدبیر و رای\n بخش ۴۰ - گفتار اندر حذر از دشمنی که در طاعت آید\n\nگرت خویش دشمن شود دوستدار / ز تلبیسش ایمن مشو زینهار\nکه گردد درونش به کین تو ریش / چو یاد آیدش مهر پیوند خویش\nبد اندیش را لفظ شیرین مبین / که ممکن بود زهر در انگبین\nکسی جان از آسیب دشمن ببرد / که مر دوستان را به دشمن شمرد\nنگه دارد آن شوخ در کیسه در / که بیند همه خلق را کیسه بر\nسپاهی که عاصی شود در امیر / ورا تا توانی به خدمت مگیر\nندانست سالار خود را سپاس / تو را هم ندارد، ز غدرش هراس\nبه سوگند و عهد استوارش مدار / نگهبان پنهان بر او بر گمار\nنو آموز را ریسمان کن دراز / نه بگسل که دیگر نبینیش باز\nچو اقلیم دشمن به جنگ و حصار / گرفتی، به زندانیانش سپار\nکه بندی چو دندان به خون در برد / ز حلقوم بیدادگر خون خورد\nچو بر کندی از دست دشمن دیار / رعیت به سامان تر از وی بدار\nکه گر باز کوبد در کارزار / بر آرند عام از دماغش دمار\nوگر شهریان را رسانی گزند / در شهر بر روی دشمن مبند\nمگو دشمن تیغ زن بر در است / که انباز دشمن به شهر اندر است",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb001041",
        "title": "باب اول در عدل و تدبیر و رای - بخش ۴۱ - گفتار اندر پوشیدن راز خویش",
        "content": "سعدی - بوستان - باب اول در عدل و تدبیر و رای\n بخش ۴۱ - گفتار اندر پوشیدن راز خویش\n\nبه تدبیر جنگ بد اندیش کوش / مصالح بیندیش و نیت بپوش\nمنه در میان راز با هر کسی / که جاسوس هم کاسه دیدم بسی\nسکندر که با شرقیان حرب داشت / در خیمه گویند در غرب داشت\nچو بهمن به زاولستان خواست شد / چپ آوازه افکند و از راست شد\nاگر جز تو داند که عزم تو چیست / بر آن رای و دانش بباید گریست\nکرم کن، نه پرخاش و کین‌آوری / که عالم به زیر نگین آوری\nچو کاری بر آید به لطف و خوشی / چه حاجت به تندی و گردن کشی؟\nنخواهی که باشد دلت دردمند / دل درمندان بر آور ز بند\nبه بازو توانا نباشد سپاه / برو همت از ناتوانان بخواه\nدعای ضعیفان امیدوار / ز بازوی مردی به آید به کار\nهر آن کاستعانت به درویش برد / اگر بر فریدون زد از پیش برد",
        "link1": "https://ganjoor.net/saadi/boostan/bab1/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002001",
        "title": "باب دوم در احسان - بخش ۱ - سر آغاز",
        "content": "سعدی - بوستان - باب دوم در احسان\n بخش ۱ - سر آغاز\n\nاگر هوشمندی به معنی گرای / که معنی بماند ز صورت به جای\nکه را دانش و جود و تقوی نبود / به صورت درش هیچ معنی نبود\nکسی خسبد آسوده در زیر گل / که خسبند از او مردم آسوده دل\nغم خویش در زندگی خور که خویش / به مرده نپردازد از حرص خویش\nزر و نعمت اکنون بده کان تست / که بعد از تو بیرون ز فرمان تست\nنخواهی که باشی پراکنده دل / پراکندگان را ز خاطر مهل\nپریشان کن امروز گنجینه چست / که فردا کلیدش نه در دست تست\nتو با خود ببر توشه خویشتن / که شفقت نیاید ز فرزند و زن\nکسی گوی دولت ز دنیا برد / که با خود نصیبی به عقبی برد\nبه غمخوارگی چون سرانگشت من / نخارد کس اندر جهان پشت من\nمکن، بر کف دست نه هر چه هست / که فردا به دندان بری پشت دست\nبه پوشیدن ستر درویش کوش / که ستر خدایت بود پرده پوش\nمگردان غریب از درت بی نصیب / مبادا که گردی به درها غریب\nبزرگی رساند به محتاج خیر / که ترسد که محتاج گردد به غیر\nبه حال دل خستگان در نگر / که روزی تو دلخسته باشی مگر\nدرون فروماندگان شاد کن / ز روز فروماندگی یاد کن\nنه خواهنده‌ای بر در دیگران؟ / به شکرانه خواهنده از در مران",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002002",
        "title": "باب دوم در احسان - بخش ۲ - گفتار اندر نواخت ضعیفان",
        "content": "سعدی - بوستان - باب دوم در احسان\n بخش ۲ - گفتار اندر نواخت ضعیفان\n\nپدرمرده را سایه بر سر فکن / غبارش بیفشان و خارش بکن\nندانی چه بودش فرو مانده سخت؟ / بود تازه بی بیخ هرگز درخت؟\nچو بینی یتیمی سر افکنده پیش / مده بوسه بر روی فرزند خویش\nیتیم ار بگرید که نازش خرد؟ / وگر خشم گیرد که بارش برد؟\nالا تا نگرید که عرش عظیم / بلرزد همی چون بگرید یتیم\nبه رحمت بکن آبش از دیده پاک / به شفقت بیفشانش از چهره خاک\nاگر سایه خود برفت از سرش / تو در سایه خویشتن پرورش\nمن آنگه سر تاجور داشتم / که سر بر کنار پدر داشتم\nاگر بر وجودم نشستی مگس / پریشان شدی خاطر چند کس\nکنون دشمنان گر برندم اسیر / نباشد کس از دوستانم نصیر\nمرا باشد از درد طفلان خبر / که در طفلی از سر برفتم پدر\nیکی خار پای یتیمی بکند / به خواب اندرش دید صدر خجند\nهمی گفت و در روضه‌ها می‌چمید / کز آن خار بر من چه گلها دمید\nمشو تا توانی ز رحمت بری / که رحمت برندت چو رحمت بری\nچو انعام کردی مشو خودپرست / که من سرورم دیگران زیردست\nاگر تیغ دورانش انداخته‌ست / نه شمشیر دوران هنوز آخته‌ست؟\nچو بینی دعاگوی دولت هزار / خداوند را شکر نعمت گزار\nکه چشم از تو دارند مردم بسی / نه تو چشم داری به دست کسی\n«کرم» خوانده‌ام سیرت سروران / غلط گفتم، اخلاق پیغمبران",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002003",
        "title": "باب دوم در احسان - بخش ۳ - حکایت ابراهیم علیه‌السلام",
        "content": "سعدی - بوستان - باب دوم در احسان\n بخش ۳ - حکایت ابراهیم علیه‌السلام\n\nشنیدم که یک هفته ابن‌السبیل / نیامد به مهمانسرای خلیل\nز فرخنده خویی نخوردی بگاه / مگر بینوایی در آید ز راه\nبرون رفت و هر جانبی بنگرید / بر اطراف وادی نگه کرد و دید\nبه تنها یکی در بیابان چو بید / سر و مویش از گرد پیری سپید\nبه دلداریش مرحبایی بگفت / به رسم کریمان صلایی بگفت\nکه ای چشمهای مرا مردمک / یکی مردمی کن به نان و نمک\nنعم گفت و برجست و برداشت گام / که دانست خلقش، علیه‌السلام\nرقیبان مهمانسرای خلیل / به عزت نشاندند پیر ذلیل\nبفرمود و ترتیب کردند خوان / نشستند بر هر طرف همگنان\nچو بسم الله آغاز کردند جمع / نیامد ز پیرش حدیثی به سمع\nچنین گفتش: ای پیر دیرینه روز / چو پیران نمی‌بینمت صدق و سوز\nنه شرط است وقتی که روزی خوری / که نام خداوند روزی بری؟\nبگفتا نگیرم طریقی به دست / که نشنیدم از پیر آذرپرست\nبدانست پیغمبر نیک فال / که گبر است پیر تبه بوده حال\nبه خواری براندش چو بیگانه دید / که منکر بود پیش پاکان پلید\nسروش آمد از کردگار جلیل / به هیبت ملامت کنان کای خلیل\nمنش داده صد سال روزی و جان / تو را نفرت آمد از او یک زمان\nگر او می‌برد پیش آتش سجود / تو وا پس چرا می‌بری دست جود؟",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002004",
        "title": "باب دوم در احسان - بخش ۴ - گفتار اندر احسان با نیک و بد",
        "content": "سعدی - بوستان - باب دوم در احسان\n بخش ۴ - گفتار اندر احسان با نیک و بد\n\nگره بر سر بند احسان مزن / که این زرق و شید است و آن مکر و فن\nزیان می‌کند مرد تفسیردان / که علم و ادب می‌فروشد به نان\nکجا عقل یا شرع فتوی دهد / که اهل خرد دین به دنیا دهد؟\nولیکن تو بستان که صاحب خرد / از ارزان فروشان به رغبت خرد",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002005",
        "title": "باب دوم در احسان - بخش ۵ - حکایت عابد با شوخ دیده",
        "content": "سعدی - بوستان - باب دوم در احسان\n بخش ۵ - حکایت عابد با شوخ دیده\n\nزباندانی آمد به صاحبدلی / که محکم فرومانده‌ام در گلی\nیکی سفله را ده درم بر من است / که دانگی از او بر دلم ده من است\nهمه شب پریشان از او حال من / همه روز چون سایه دنبال من\nبکرد از سخنهای خاطر پریش / درون دلم چون در خانه ریش\nخدایش مگر تا ز مادر بزاد / جز این ده درم چیز دیگر نداد\nندانسته از دفتر دین الف / نخوانده به جز باب لاینصرف\nخور از کوه یک روز سر بر نزد / که آن قلتبان حلقه بر در نزد\nدر اندیشه‌ام تا کدامم کریم / از آن سنگدل دست گیرد به سیم\nشنید این سخن پیر فرخ نهاد / درستی دو، در آستینش نهاد\nزر افتاد در دست افسانه گوی / برون رفت از آنجا چو زر تازه روی\nیکی گفت: شیخ! این ندانی که کیست؟ / بر او گر بمیرد نباید گریست\nگدایی که بر شیر نر زین نهد / ابو زید را اسب و فرزین نهد\nبر آشفت عابد که خاموش باش / تو مرد زبان نیستی، گوش باش\nاگر راست بود آنچه پنداشتم / ز خلق آبرویش نگه داشتم\nوگر شوخ چشمی و سالوس کرد / الا تا نپنداری افسوس کرد\nکه خود را نگه داشتم آبروی / ز دست چنان گربزی یاوه گوی\nبد و نیک را بذل کن سیم و زر / که این کسب خیر است و آن دفع شر\nخنک آن که در صحبت عاقلان / بیاموزد اخلاق صاحبدلان\nگرت عقل و رای است و تدبیر و هوش / به عزت کنی پند سعدی به گوش\nکه اغلب در این شیوه دارد مقال / نه در چشم و زلف و بناگوش و خال",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002006",
        "title": "باب دوم در احسان - بخش ۶ - حکایت ممسک و فرزند ناخلف",
        "content": "سعدی - بوستان - باب دوم در احسان\n بخش ۶ - حکایت ممسک و فرزند ناخلف\n\nیکی رفت و دینار از او صد هزار / خلف برد صاحبدلی هوشیار\nنه چون ممسکان دست بر زر گرفت / چو آزادگان دست از او بر گرفت\nز درویش خالی نبودی درش / مسافر به مهمانسرای اندرش\nدل خویش و بیگانه خرسند کرد / نه همچون پدر سیم و زر بند کرد\nملامت کنی گفتش ای باد دست / به یک ره پریشان مکن هر چه هست\nبه سالی توان خرمن اندوختن / به یک دم نه مردی بود سوختن\nچو در تنگدستی نداری شکیب / نگه دار وقت فراخی حسیب\nبه دختر چه خوش گفت بانوی ده / که روز نوا برگ سختی بنه\nهمه وقت بر دار مشک و سبوی / که پیوسته در ده روان نیست جوی\nبه دنیا توان آخرت یافتن / به زر پنجه شیر بر تافتن\nبه یک بار بر دوستان زر مپاش / وز آسیب دشمن به اندیشه باش\nاگر تنگدستی مرو پیش یار / وگر سیم داری بیا و بیار\nاگر روی بر خاک پایش نهی / جوابت نگوید به دست تهی\nخداوند زر بر کند چشم دیو / به دام آورد صخر جنی به ریو\nتهی دست در خوبرویان مپیچ / که بی سیم مردم نیرزند هیچ\nبه دست تهی بر نیاد امید / به زر برکنی چشم دیو سپید\nوگر هرچه یابی به کف بر نهی / کفت وقت حاجت بماند تهی\nگدایان به سعی تو هرگز قوی / نگردند، ترسم تو لاغر شوی\nچو مناع خیر این حکایت بگفت / ز غیرت جوانمرد را رگ نخفت\nپراکنده دل گشت از آن عیب جوی / بر آشفت و گفت ای پراکنده گوی\nمرا دستگاهی که پیرامن است / پدر گفت میراث جد من است\nنه ایشان به خست نگه داشتند / به حسرت بمردند و بگذاشتند؟\nبه دستم نیفتاد مال پدر / که بعد از من افتد به دست پسر\nهمان به که امروز مردم خورند / که فردا پس از من به یغما برند\nخور و پوش و بخشای و راحت رسان / نگه می چه داری ز بهر کسان؟\nبرند از جهان با خود اصحاب رای / فرو مایه ماند به حسرت بجای\nزر و نعمت اکنون بده کان توست / که بعد از تو بیرون ز فرمان توست\nبه دنیا توانی که عقبی خری / بخر، جان من، ور نه حسرت بری",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002007",
        "title": "باب دوم در احسان - بخش ۷ - حکایت",
        "content": "سعدی - بوستان - باب دوم در احسان\n بخش ۷ - حکایت\n\nبزارید وقتی زنی پیش شوی / که دیگر مخر نان ز بقال کوی\nبه بازار گندم فروشان گرای / که این جو فروشیست گندم نمای\nنه از مشتری کز زحام مگس / به یک هفته رویش ندیده‌ست کس\nبه دلداری آن مرد صاحب نیاز / به زن گفت کای روشنایی، بساز\nبه امید ما کلبه اینجا گرفت / نه مردی بود نفع از او وا گرفت\nره نیکمردان آزاده گیر / چو استاده‌ای دست افتاده گیر\nببخشای کآنان که مرد حقند / خریدار دکان بی رونقند\nجوانمرد اگر راست خواهی ولیست / کرم پیشهٔ شاه مردان علیست",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002008",
        "title": "باب دوم در احسان - بخش ۸ - حکایت",
        "content": "سعدی - بوستان - باب دوم در احسان\n بخش ۸ - حکایت\n\nشنیدم که پیری به راه حجاز / به هر خطوه کردی دو رکعت نماز\nچنان گرم رو در طریق خدای / که خار مغیلان نکندی ز پای\nبه آخر ز وسواس خاطر پریش / پسند آمدش در نظر کار خویش\nبه تلبیس ابلیس در چاه رفت / که نتوان از این خوب تر راه رفت\nگرش رحمت حق نه دریافتی / غرورش سر از جاده برتافتی\nیکی هاتف از غیبش آواز داد / که ای نیکبخت مبارک نهاد\nمپندار اگر طاعتی کرده‌ای / که نزلی بدین حضرت آورده‌ای\nبه احسانی آسوده کردن دلی / به از الف رکعت به هر منزلی",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002009",
        "title": "باب دوم در احسان - بخش ۹ - حکایت",
        "content": "سعدی - بوستان - باب دوم در احسان\n بخش ۹ - حکایت\n\nبه سرهنگ سلطان چنین گفت زن / که خیز ای مبارک در رزق زن\nبرو تا ز خوانت نصیبی دهند / که فرزندکانت نظر بر رهند\nبگفتا بود مطبخ امروز سرد / که سلطان به شب نیت روزه کرد\nزن از ناامیدی سر انداخت پیش / همی گفت با خود دل از فاقه ریش\nکه سلطان از این روزه گویی چه خواست؟ / که افطار او عید طفلان ماست\nخورنده که خیرش برآید ز دست / به از صائم الدهر دنیا پرست\nمسلم کسی را بود روزه داشت / که درمانده‌ای را دهد نان چاشت\nوگرنه چه لازم که سعیی بری / ز خود بازگیری و هم خود خوری؟",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002010",
        "title": "باب دوم در احسان - بخش ۱۰ - حکایت کرم مردان صاحبدل",
        "content": "سعدی - بوستان - باب دوم در احسان\n بخش ۱۰ - حکایت کرم مردان صاحبدل\n\nیکی را کرم بود و قوت نبود / کفافش به قدر مروت نبود\nکه سفله خداوند هستی مباد / جوانمرد را تنگدستی مباد\nکسی را که همت بلند اوفتد / مرادش کم اندر کمند اوفتد\nچو سیلاب ریزان که در کوهسار / نگیرد همی بر بلندی قرار\nنه در خورد سرمایه کردی کرم / تنک مایه بودی از این لاجرم\nبرش تنگدستی دو حرفی نبشت / که ای خوب فرجام نیکو سرشت\nیکی دست گیرم به چندین درم / که چندی است تا من به زندان درم\nبه چشم اندرش قدر چیزی نبود / ولیکن به دستش پشیزی نبود\nبه خصمان بندی فرستاد مرد / که ای نیکنامان آزاد مرد\nبدارید چندی کف از دامنش / و گر می‌گریزد ضمان بر منش\nوز آنجا به زندانی آمد که خیز / وز این شهر تا پای داری گریز\nچو گنجشک در باز دید از قفس / قرارش نماند اندر آن یک نفس\nچو باد صبا زآن میان سیر کرد / نه سیری که بادش رسیدی به گرد\nگرفتند حالی جوانمرد را / که حاصل کن این سیم یا مرد را\nبه بیچارگی راه زندان گرفت / که مرغ از قفس رفته نتوان گرفت\nشنیدم که در حبس چندی بماند / نه شکوت نوشت و نه فریاد خواند\nزمانها نیاسود و شبها نخفت / بر او پارسایی گذر کرد و گفت:\nنپندارمت مال مردم خوری / چه پیش آمدت تا به زندان دری؟\nبگفت ای جلیس مبارک نفس / نخوردم به حیلتگری مال کس\nیکی ناتوان دیدم از بند ریش / خلاصش ندیدم به جز بند خویش\nندیدم به نزدیک رایم پسند / من آسوده و دیگری پایبند\nبمرد آخر و نیکنامی ببرد / زهی زندگانی که نامش نمرد\nتنی زنده دل، خفته در زیر گل / به از عالمی زندهٔ مرده دل\nدل زنده هرگز نگردد هلاک / تن زنده دل گر بمیرد چه باک؟",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002011",
        "title": "باب دوم در احسان - بخش ۱۱ - حکایت",
        "content": "سعدی - بوستان - باب دوم در احسان\n بخش ۱۱ - حکایت\n\nیکی در بیابان سگی تشنه یافت / برون از رمق در حیاتش نیافت\nکله دلو کرد آن پسندیده کیش / چو حبل اندر آن بست دستار خویش\nبه خدمت میان بست و بازو گشاد / سگ ناتوان را دمی آب داد\nخبر داد پیغمبر از حال مرد / که داور گناهان از او عفو کرد\nالا گر جفاکاری اندیشه کن / وفا پیش گیر و کرم پیشه کن\nکسی با سگی نیکویی گم نکرد / کجا گم شود خیر با نیکمرد؟\nکرم کن چنان که‌ت برآید ز دست / جهانبان در خیر بر کس نبست\nبه قنطار زر بخش کردن ز گنج / نباشد چو قیراطی از دسترنج\nبرد هر کسی بار در خورد زور / گران است پای ملخ پیش مور",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002012",
        "title": "باب دوم در احسان - بخش ۱۲ - گفتار اندر گردش روزگار",
        "content": "سعدی - بوستان - باب دوم در احسان\n بخش ۱۲ - گفتار اندر گردش روزگار\n\nتو با خلق سهلی کن ای نیکبخت / که فردا نگیرد خدا با تو سخت\nگر از پا در آید، نماند اسیر / که افتادگان را بود دستگیر\nبه آزار فرمان مده بر رهی / که باشد که افتد به فرماندهی\nچو تمکین و جاهت بود بر دوام / مکن زور بر ضعف درویش عام\nکه افتد که با جاه و تمکین شود / چو بیدق که ناگاه فرزین شود\nنصیحت شنو مردم دوربین / نپاشند در هیچ دل تخم کین\nخداوند خرمن زیان می‌کند / که بر خوشه‌چین سر گران می‌کند\nنترسد که نعمت به مسکین دهند / وزآن بار غم بر دل این نهند؟\nبسا زورمندا که افتاد سخت / بس افتاده را یاوری کرد بخت\nدل زیر دستان نباید شکست / مبادا که روزی شوی زیردست",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002013",
        "title": "باب دوم در احسان - بخش ۱۳ - حکایت در معنی رحمت بر ضعیفان و اندیشه در عاقبت",
        "content": "سعدی - بوستان - باب دوم در احسان\n بخش ۱۳ - حکایت در معنی رحمت بر ضعیفان و اندیشه در عاقبت\n\nبنالید درویشی از ضعف حال / بر تندرویی خداوند مال\nنه دینار دادش سیه دل نه دانگ / بر او زد به سر باری از طیره بانگ\nدل سائل از جور او خون گرفت / سر از غم بر آورد و گفت ای شگفت\nتوانگر ترش روی، باری، چراست؟ / مگر می‌نترسد ز تلخی خواست؟\nبفرمود کوته نظر تا غلام / براندش به خواری و زجر تمام\nبه ناکردن شکر پروردگار / شنیدم که برگشت از او روزگار\nبزرگیش سر در تباهی نهاد / عطارد قلم در سیاهی نهاد\nشقاوت برهنه نشاندش چو سیر / نه بارش رها کرد و نه بارگیر\nفشاندش قضا بر سر از فاقه خاک / مشعبد صفت، کیسه و دست پاک\nسراپای حالش دگرگونه گشت / بر این ماجرا مدتی بر گذشت\nغلامش به دست کریمی فتاد / توانگر دل و دست و روشن نهاد\nبه دیدار مسکین آشفته حال / چنان شاد بودی که مسکین به مال\nشبانگه یکی بر درش لقمه جست / ز سختی کشیدن قدمهاش سست\nبفرمود صاحب نظر بنده را / که خشنود کن مرد درمنده را\nچو نزدیک بردش ز خوان بهره‌ای / برآورد بی خویشتن نعره‌ای\nشکسته دل آمد بر خواجه باز / عیان کرده اشکش به دیباجه راز\nبپرسید سالار فرخنده خوی / که اشکت ز جور که آمد به روی؟\nبگفت اندرونم بشورید سخت / بر احوال این پیر شوریده بخت\nکه مملوک وی بودم اندر قدیم / خداوند املاک و اسباب و سیم\nچو کوتاه شد دستش از عز و ناز / کند دست خواهش به درها دراز\nبخندید و گفت ای پسر جور نیست / ستم بر کس از گردش دور نیست\nنه آن تندروی است بازارگان / که بردی سر از کبر بر آسمان؟\nمن آنم که آن روزم از در براند / به روز منش دور گیتی نشاند\nنگه کرد باز آسمان سوی من / فرو شست گرد غم از روی من\nخدای ار به حکمت ببندد دری / گشاید به فضل و کرم دیگری\nبسا مفلس بینوا سیر شد / بسا کار منعم زبر زیر شد",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002014",
        "title": "باب دوم در احسان - بخش ۱۴ - حکایت",
        "content": "سعدی - بوستان - باب دوم در احسان\n بخش ۱۴ - حکایت\n\nیکی سیرت نیکمردان شنو / اگر نیکبختی و مردانه رو\nکه شبلی ز حانوت گندم فروش / به ده برد انبان گندم به دوش\nنگه کرد و موری در آن غله دید / که سرگشته هر گوشه‌ای می‌دوید\nز رحمت بر او شب نیارست خفت / به مأوای خود بازش آورد و گفت\nمروت نباشد که این مور ریش / پراکنده گردانم از جای خویش\nدرون پراکندگان جمع دار / که جمعیتت باشد از روزگار\nچه خوش گفت فردوسی پاک زاد / که رحمت بر آن تربت پاک باد\nمیازار موری که دانه‌کش است / که جان دارد و جان شیرین خوش است\nسیاه اندرون باشد و سنگدل / که خواهد که موری شود تنگدل\nمزن بر سر ناتوان دست زور / که روزی به پایش در افتی چو مور\nدرون فروماندگان شاد کن / ز روز فروماندگی یاد کن\nنبخشود بر حال پروانه شمع / نگه کن که چون سوخت در پیش جمع\nگرفتم ز تو ناتوان تر بسی است / تواناتر از تو هم آخر کسی است",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002015",
        "title": "باب دوم در احسان - بخش ۱۵ - گفتار اندر ثمره جوانمردی",
        "content": "سعدی - بوستان - باب دوم در احسان\n بخش ۱۵ - گفتار اندر ثمره جوانمردی\n\nببخش ای پسر کآدمی زاده صید / به احسان توان کرد و، وحشی به قید\nعدو را به الطاف گردن ببند / که نتوان بریدن به تیغ این کمند\nچو دشمن کرم بیند و لطف و جود / نیاید دگر خبث از او در وجود\nمکن بد که بد بینی از یار نیک / نروید ز تخم بدی بار نیک\nچو با دوست دشخوار گیری و تنگ / نخواهد که بیند تو را نقش و رنگ\nو گر خواجه با دشمنان نیکخوست / بسی بر نیاید که گردند دوست",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002016",
        "title": "باب دوم در احسان - بخش ۱۶ - حکایت در معنی صید کردن دلها به احسان",
        "content": "سعدی - بوستان - باب دوم در احسان\n بخش ۱۶ - حکایت در معنی صید کردن دلها به احسان\n\nبه ره بر یکی پیشم آمد جوان / به تک در پیش گوسفندی دوان\nبدو گفتم این ریسمان است و بند / که می‌آرد اندر پیت گوسفند\nسبک طوق و زنجیر از او باز کرد / چپ و راست پوییدن آغاز کرد\nهنوز از پیش تازیان می‌دوید / که جو خورده بود از کف مرد و خوید\nچو باز آمد از عیش و شادی به جای / مرا دید و گفت ای خداوند رای\nنه این ریسمان می‌برد با منش / که احسان کمندی است در گردنش\nبه لطفی که دیده‌ست پیل دمان / نیارد همی حمله بر پیلبان\nبدان را نوازش کن ای نیکمرد / که سگ پاس دارد چو نان تو خورد\nبر آن مرد کند است دندان یوز / که مالد زبان بر پنیرش دو روز",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002017",
        "title": "باب دوم در احسان - بخش ۱۷ - حکایت درویش با روباه",
        "content": "سعدی - بوستان - باب دوم در احسان\n بخش ۱۷ - حکایت درویش با روباه\n\nیکی روبهی دید بی دست و پای / فرو ماند در لطف و صنع خدای\nکه چون زندگانی به سر می‌برد؟ / بدین دست و پای از کجا می‌خورد؟\nدر این بود درویش شوریده رنگ / که شیری در آمد شغالی به چنگ\nشغال نگون بخت را شیر خورد / بماند آنچه روباه از آن سیر خورد\nدگر روز باز اتفاق اوفتاد / که روزی رسان قوت روزش بداد\nیقین، مرد را دیده بیننده کرد / شد و تکیه بر آفریننده کرد\nکز این پس به کنجی نشینم چو مور / که روزی نخوردند پیلان به زور\nزنخدان فرو برد چندی به جیب / که بخشنده روزی فرستد ز غیب\nنه بیگانه تیمار خوردش نه دوست / چو چنگش رگ و استخوان ماند و پوست\nچو صبرش نماند از ضعیفی و هوش / ز دیوار محرابش آمد به گوش\nبرو شیر درنده باش، ای دغل / مینداز خود را چو روباه شل\nچنان سعی کن کز تو ماند چو شیر / چه باشی چو روبه به وامانده سیر؟\nچو شیر آن که را گردنی فربه است / گر افتد چو روبه، سگ از وی به است\nبه چنگ آر و با دیگران نوش کن / نه بر فضلهٔ دیگران گوش کن\nبخور تا توانی به بازوی خویش / که سعیت بود در ترازوی خویش\nچو مردان ببر رنج و راحت رسان / مخنث خورد دسترنج کسان\nبگیر ای جوان دست درویش پیر / نه خود را بیفکن که دستم بگیر\nخدا را بر آن بنده بخشایش است / که خلق از وجودش در آسایش است\nکرم ورزد آن سر که مغزی در اوست / که دون همتانند بی مغز و پوست\nکسی نیک بیند به هر دو سرای / که نیکی رساند به خلق خدای",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002018",
        "title": "باب دوم در احسان - بخش ۱۸ - حکایت",
        "content": "سعدی - بوستان - باب دوم در احسان\n بخش ۱۸ - حکایت\n\nشنیدم که مردی است پاکیزه بوم / شناسا و رهرو در اقصای روم\nمن و چند سیاح صحرانورد / برفتیم قاصد به دیدار مرد\nسر و چشم هر یک ببوسید و دست / به تمکین و عزت نشاند و نشست\nزرش دیدم و زرع و شاگرد و رخت / ولی بی مروت چو بی بر درخت\nبه لطف و سخن گرم رو مرد بود / ولی دیگدانش عجب سرد بود\nهمه شب نبودش قرار و هجوع / ز تسبیح و تهلیل و ما را ز جوع\nسحرگه میان بست و در باز کرد / همان لطف و پرسیدن آغاز کرد\nیکی بد که شیرین و خوش طبع بود / که با ما مسافر در آن ربع بود\nمرا بوسه گفتا به تصحیف ده / که درویش را توشه از بوسه به\nبه خدمت منه دست بر کفش من / مرا نان ده و کفش بر سر بزن\nبه ایثار مردان سبق برده‌اند / نه شب زنده داران دل مرده‌اند\nهمین دیدم از پاسبان تتار / دل مرده و چشم شب زنده‌دار\nکرامت جوانمردی و نان دهی است / مقالات بیهوده طبل تهی است\nقیامت کسی بینی اندر بهشت / که معنی طلب کرد و دعوی بهشت\nبه معنی توان کرد دعوی درست / دم بی قدم تکیه گاهی است سست",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002019",
        "title": "باب دوم در احسان - بخش ۱۹ - حکایت حاتم طائی و صفت جوانمردی او",
        "content": "سعدی - بوستان - باب دوم در احسان\n بخش ۱۹ - حکایت حاتم طائی و صفت جوانمردی او\n\nشنیدم در ایام حاتم که بود / به خیل اندرش بادپایی چو دود\nصبا سرعتی، رعد بانگ ادهمی / که بر برق پیشی گرفتی همی\nبه تک ژاله می‌ریخت بر کوه و دشت / تو گفتی مگر ابر نیسان گذشت\nیکی سیل رفتار هامون نورد / که باد از پیش باز ماندی چو گرد\nز اوصاف حاتم به هر مرز و بوم / بگفتند برخی به سلطان روم\nکه همتای او در کرم مرد نیست / چو اسبش به جولان و ناورد نیست\nبیابان نوردی چو کشتی بر آب / که بالای سیرش نپرد عقاب\nبه دستور دانا چنین گفت شاه / که دعوی خجالت بود بی گواه\nمن از حاتم آن اسب تازی نژاد / بخواهم، گر او مکرمت کرد و داد\nبدانم که در وی شکوه مهی است / وگر رد کند بانگ طبل تهی است\nرسولی هنرمند عالم به طی / روان کرد و ده مرد همراه وی\nزمین مرده و ابر گریان بر او / صبا کرده بار دگر جان در او\nبه منزلگه حاتم آمد فرود / بر آسود چون تشنه بر زنده رود\nسماطی بیفکند و اسبی بکشت / به دامن شکر دادشان زر به مشت\nشب آن جا ببودند و روز دگر / بگفت آنچه دانست صاحب خبر\nهمی گفت حاتم پریشان چو مست / به دندان ز حسرت همی کند دست\nکه ای بهره ور موبد نیک نام / چرا پیش از اینم نگفتی پیام؟\nمن آن باد رفتار دلدل شتاب / ز بهر شما دوش کردم کباب\nکه دانستم از هول باران و سیل / نشاید شدن در چراگاه خیل\nبه نوعی دگر روی و راهم نبود / جز او بر در بارگاهم نبود\nمروت ندیدم در آیین خویش / که مهمان بخسبد دل از فاقه ریش\nمرا نام باید در اقلیم فاش / دگر مرکب نامور گو مباش\nکسان را درم داد و تشریف و اسب / طبیعی است اخلاق نیکو نه کسب\nخبر شد به روم از جوانمرد طی / هزار آفرین گفت بر طبع وی\nز حاتم بدین نکته راضی مشو / از این خوب تر ماجرایی شنو",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002020",
        "title": "باب دوم در احسان - بخش ۲۰ - حکایت در آزمودن پادشاه یمن حاتم را به آزادمردی",
        "content": "سعدی - بوستان - باب دوم در احسان\n بخش ۲۰ - حکایت در آزمودن پادشاه یمن حاتم را به آزادمردی\n\nندانم که گفت این حکایت به من / که بوده‌ست فرماندهی در یمن\nز نام آوران گوی دولت ربود / که در گنج بخشی نظیرش نبود\nتوان گفت او را سحاب کرم / که دستش چو باران فشاندی درم\nکسی نام حاتم نبردی برش / که سودا نرفتی از او بر سرش\nکه چند از مقالات آن بادسنج / که نه ملک دارد نه فرمان نه گنج\nشنیدم که جشنی ملوکانه ساخت / چو چنگ اندر آن بزم خلقی نواخت\nدر ذکر حاتم کسی باز کرد / دگر کس ثنا گفتن آغاز کرد\nحسد مرد را بر سر کینه داشت / یکی را به خون خوردنش بر گماشت\nکه تا هست حاتم در ایام من / نخواهد به نیکی شدن نام من\nبلا جوی راه بنی طی گرفت / به کشتن جوانمرد را پی گرفت\nجوانی به ره پیشباز آمدش / کز او بوی انسی فراز آمدش\nنکو روی و دانا و شیرین زبان / بر خویش برد آن شبش میهمان\nکرم کرد و غم خورد و پوزش نمود / بد اندیش را دل به نیکی ربود\nنهادش سحر بوسه بر دست و پای / که نزدیک ما چند روزی بپای\nبگفتا نیارم شد اینجا مقیم / که در پیش دارم مهمی عظیم\nبگفت ار نهی با من اندر میان / چو یاران یکدل بکوشم به جان\nبه من دار گفت، ای جوانمرد، گوش / که دانم جوانمرد را پرده پوش\nدر این بوم حاتم شناسی مگر / که فرخنده رای است و نیکو سیر؟\nسرش پادشاه یمن خواسته‌ست / ندانم چه کین در میان خاسته‌ست!\nگرم ره نمایی بدان جا که اوست / همین چشم دارم ز لطف تو دوست\nبخندید برنا که حاتم منم / سر اینک جدا کن به تیغ از تنم\nنباید که چون صبح گردد سفید / گزندت رسد یا شوی ناامید\nچو حاتم به آزادگی سر نهاد / جوان را برآمد خروش از نهاد\nبه خاک اندر افتاد و بر پای جست / گهش خاک بوسید و گه پای و دست\nبینداخت شمشیر و ترکش نهاد / چو بیچارگان دست بر کش نهاد\nکه من گر گلی بر وجودت زنم / به نزدیک مردان نه مردم، زنم\nدو چشمش ببوسید و در بر گرفت / وز آنجا طریق یمن بر گرفت\nملک در میان دو ابروی مرد / بدانست حالی که کاری نکرد\nبگفتا بیا تا چه داری خبر / چرا سر نبستی به فتراک بر؟\nمگر بر تو نام‌آوری حمله کرد / نیاوردی از ضعف تاب نبرد؟\nجوانمرد شاطر زمین بوسه داد / ملک را ثنا گفت و تمکین نهاد\nکه دریافتم حاتم نامجوی / هنرمند و خوش منظر و خوبروی\nجوانمرد و صاحب خرد دیدمش / به مردانگی فوق خود دیدمش\nمرا بار لطفش دو تا کرد پشت / به شمشیر احسان و فضلم بکشت\nبگفت آنچه دید از کرمهای وی / شهنشه ثنا گفت بر آل طی\nفرستاده را داد مهری درم / که مهر است بر نام حاتم کرم\nمر او را سزد گر گواهی دهند / که معنی و آوازه‌اش همرهند",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002021",
        "title": "باب دوم در احسان - بخش ۲۱ - حکایت دختر حاتم در روزگار پیغمبر(ص)",
        "content": "سعدی - بوستان - باب دوم در احسان\n بخش ۲۱ - حکایت دختر حاتم در روزگار پیغمبر(ص)\n\nشنیدم که طی در زمان رسول / نکردند منشور ایمان قبول\nفرستاد لشکر بشیر نذیر / گرفتند از ایشان گروهی اسیر\nبفرمود کشتن به شمشیر کین / که ناپاک بودند و ناپاک دین\nزنی گفت من دختر حاتمم / بخواهید از این نامور حاکمم\nکرم کن به جای من ای محترم / که مولای من بود از اهل کرم\nبه فرمان پیغمبر نیک رای / گشادند زنجیرش از دست و پای\nدر آن قوم باقی نهادند تیغ / که رانند سیلاب خون بی دریغ\nبه زاری به شمشیر زن گفت زن / مرا نیز با جمله گردن بزن\nمروت نبینم رهایی ز بند / به تنها و یارانم اندر کمند\nهمی گفت و گریان بر احوال طی / به سمع رسول آمد آواز وی\nببخشود آن قوم و دیگر عطا / که هرگز نکرد اصل و گوهر خطا",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002022",
        "title": "باب دوم در احسان - بخش ۲۲ - حکایت حاتم طائی",
        "content": "سعدی - بوستان - باب دوم در احسان\n بخش ۲۲ - حکایت حاتم طائی\n\nز بنگاه حاتم یکی پیرمرد / طلب ده درم سنگ فانید کرد\nز راوی چنان یاد دارم خبر / که پیشش فرستاد تنگی شکر\nزن از خیمه گفت این چه تدبیر بود؟ / همان ده درم حاجت پیر بود\nشنید این سخن نامبردار طی / بخندید و گفت ای دلارام حی\nگر او در خور حاجت خویش خواست / جوانمردی آل حاتم کجاست؟\nچو حاتم به آزادمردی دگر / ز دوران گیتی نیامد مگر\nابوبکر سعد آن که دست نوال / نهد همتش بر دهان سؤال\nرعیت پناها دلت شاد باد / به سعیت مسلمانی آباد باد\nسرافرازد این خاک فرخنده بوم / ز عدلت بر اقلیم یونان و روم\nچو حاتم، اگر نیستی کام وی / نبردی کس اندر جهان نام طی\nثنا ماند از آن نامور در کتاب / تو را هم ثنا ماند و هم ثواب\nکه حاتم بدان نام و آوازه خواست / تو را سعی و جهد از برای خداست\nتکلف بر مرد درویش نیست / وصیت همین یک سخن بیش نیست\nکه چندان که جهدت بود خیر کن / ز تو خیر ماند ز سعدی سخن",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002023",
        "title": "باب دوم در احسان - بخش ۲۳ - حکایت",
        "content": "سعدی - بوستان - باب دوم در احسان\n بخش ۲۳ - حکایت\n\nیکی را خری در گل افتاده بود / ز سوداش خون در دل افتاده بود\nبیابان و باران و سرما و سیل / فرو هشته ظلمت بر آفاق ذیل\nهمه شب در این غصه تا بامداد / سقط گفت و نفرین و دشنام داد\nنه دشمن برست از زبانش نه دوست / نه سلطان که این بوم و بر زآن اوست\nقضا را خداوند آن پهن دشت / در آن حال منکر بر او بر گذشت\nشنید این سخنهای دور از صواب / نه صبر شنیدن، نه روی جواب\nملک شرمگین در حشم بنگریست / که سودای این بر من از بهر چیست؟\nیکی گفت شاها به تیغش بزن / که نگذاشت کس را نه دختر نه زن\nنگه کرد سلطان عالی محل / خودش در بلا دید و خر در وحل\nببخشود بر حال مسکین مرد / فرو خورد خشم سخنهای سرد\nزرش داد و اسب و قبا پوستین / چه نیکو بود مهر در وقت کین\nیکی گفتش ای پیر بی عقل و هوش / عجب رستی از قتل، گفتا خموش\nاگر من بنالیدم از درد خویش / وی انعام فرمود در خورد خویش\nبدی را بدی سهل باشد جزا / اگر مردی احسن الی من اسا",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002024",
        "title": "باب دوم در احسان - بخش ۲۴ - حکایت",
        "content": "سعدی - بوستان - باب دوم در احسان\n بخش ۲۴ - حکایت\n\nشنیدم که مغروری از کبر مست / در خانه بر روی سائل ببست\nبه کنجی فرو ماند و بنشست مرد / جگر گرم و آه از تف سینه سرد\nشنیدش یکی مرد پوشیده چشم / بپرسیدش از موجب کین و خشم\nفرو گفت و بگریست بر خاک کوی / جفایی کز آن شخصش آمد به روی\nبگفت ای فلان ترک آزار کن / یک امشب به نزد من افطار کن\nبه خلق و فریبش گریبان کشید / به خانه در آوردش و خوان کشید\nبر آسود درویش روشن نهاد / بگفت ایزدت روشنایی دهاد\nشب از نرگسش قطره چندی چکید / سحر دیده بر کرد و دنیا بدید\nحکایت به شهر اندر افتاد و جوش / که آن بی بصر دیده بر کرد دوش\nشنید این سخن خواجه سنگدل / که برگشت درویش از او تنگدل\nبگفتا حکایت کن ای نیکبخت / که چون سهل شد بر تو این کار سخت؟\nکه بر کردت این شمع گیتی فروز؟ / بگفت ای ستمکار آشفته روز\nتو کوته نظر بودی و سست رای / که مشغول گشتی به جغد از همای\nبه روی من این در کسی کرد باز / که کردی تو بر روی وی در، فراز\nاگر بوسه بر خاک مردان زنی / به مردی که پیش آیدت روشنی\nکسانی که پوشیده چشم دلند / همانا کز این توتیا غافلند\nچو برگشته دولت ملامت شنید / سر انگشت حیرت به دندان گزید\nکه شهباز من صید دام تو شد / مرا بود دولت به نام تو شد\nکسی چون به دست آورد جره باز / فرو برده چون موش دندان آز؟\nالا گر طلبکار اهل دلی / ز خدمت مکن یک زمان غافلی\nخورش ده به گنجشک و کبک و حمام / که یک روزت افتد همایی به دام\nچو هر گوشه تیر نیاز افکنی / امید است ناگه که صیدی زنی\nدری هم بر آید ز چندین صدف / ز صد چوبه آید یکی بر هدف",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002025",
        "title": "باب دوم در احسان - بخش ۲۵ - حکایت",
        "content": "سعدی - بوستان - باب دوم در احسان\n بخش ۲۵ - حکایت\n\nیکی را پسر گم شد از راحله / شبانگه بگردید در قافله\nز هر خیمه پرسید و هر سو شتافت / به تاریکی آن روشنایی نیافت\nچو آمد بر مردم کاروان / شنیدم که می‌گفت با ساروان\nندانی که چون راه بردم به دوست! / هر آن کس که پیش آمدم گفتم اوست\nاز آن اهل دل در پی هر کسند / که باشد که روزی به مردی رسند\nبرند از برای دلی بارها / خورند از برای گلی خارها",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002026",
        "title": "باب دوم در احسان - بخش ۲۶ - حکایت",
        "content": "سعدی - بوستان - باب دوم در احسان\n بخش ۲۶ - حکایت\n\nز تاج ملکزاده‌ای در مناخ / شبی لعلی افتاد در سنگلاخ\nپدر گفتش اندر شب تیره رنگ / چه دانی که گوهر کدام است و سنگ؟\nهمه سنگها پاس دار ای پسر / که لعل از میانش نباشد به در\nدر اوباش، پاکان شوریده رنگ / همان جای تاریک و لعلند و سنگ\nچو پاکیزه نفسان و صاحبدلان / بر آمیختستند با جاهلان\nبه رغبت بکش بار هر جاهلی / که افتی به سر وقت صاحبدلی\nکسی را که با دوستی سرخوش است / نبینی که چون بار دشمن کش است؟\nبدرد چو گل جامه از دست خار / که خون در دل افتاده خندد چو نار\nغم جمله خور در هوای یکی / مراعات صد کن برای یکی\nگرت خاکپایان شوریده سر / حقیر و فقیر آید اندر نظر\nبه مردی کز ایشان به در نیست آن / به خدمت کمر بندشان بر میان\nتو هرگز مبینشان به چشم پسند / که ایشان پسندیده حق بسند\nکسی را که نزدیک ظنت بد اوست / چه دانی که صاحب ولایت خود اوست؟\nدر معرفت بر کسانی است باز / که درهاست بر روی ایشان فراز\nبسا تلخ عیشان تلخی چشان / که آیند در حله دامن کشان\nببوسی گرت عقل و تدبیر هست / ملکزاده را در نواخانه دست\nکه روزی برون آید از شهربند / بلندیت بخشد چو گردد بلند\nمسوزان درخت گل اندر خریف / که در نوبهارت نماید ظریف",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002027",
        "title": "باب دوم در احسان - بخش ۲۷ - حکایت پدر بخیل و پسر لاابالی",
        "content": "سعدی - بوستان - باب دوم در احسان\n بخش ۲۷ - حکایت پدر بخیل و پسر لاابالی\n\nیکی زهرهٔ خرج کردن نداشت / زرش بود و یارای خوردن نداشت\nنه خوردی، که خاطر بر آسایدش / نه دادی، که فردا بکار آیدش\nشب و روز در بند زر بود و سیم / زر و سیم در بند مرد لئیم\nبدانست روزی پسر در کمین / که ممسک کجا کرد زر در زمین\nز خاکش بر آورد و بر باد داد / شنیدم که سنگی در آن جا نهاد\nجوانمرد را زر بقایی نکرد / به یک دستش آمد، به دیگر بخورد\nکز این کم زنی بود ناپاکرو / کلاهش به بازار و میزر گرو\nنهاده پدر چنگ در نای خویش / پسر چنگی و نایی آورده پیش\nپدر زار و گریان همه شب نخفت / پسر بامدادان بخندید و گفت\nزر از بهر خوردن بود ای پدر / ز بهر نهادن چه سنگ و چه زر\nزر از سنگ خارا برون آورند / که با دوستان و عزیزان خورند\nزر اندر کف مرد دنیاپرست / هنوز ای برادر به سنگ اندرست\nچو در زندگانی بدی با عیال / گرت مرگ خواهند، از ایشان منال\nچو خشم آری آن گه خورند از تو سیر / که از بام پنجه گز افتی به زیر\nبخیل توانگر به دینار و سیم / طلسمی است بالای گنجی مقیم\nاز آن سالها می‌بماند زرش / که لرزد طلسمی چنین بر سرش\nبه سنگ اجل ناگهش بشکنند / به اسودگی گنج قسمت کنند\nپس از بردن و گرد کردن چو مور / بخور پیش از آن که‌ت خورد کرم گور\nسخنهای سعدی مثال است و پند / به کار آیدت گر شوی کار بند\nدریغ است از این روی برتافتن / کز این روی دولت توان یافتن",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002028",
        "title": "باب دوم در احسان - بخش ۲۸ - حکایت",
        "content": "سعدی - بوستان - باب دوم در احسان\n بخش ۲۸ - حکایت\n\nجوانی به دانگی کرم کرده بود / تمنای پیری بر آورده بود\nبه جرمی گرفت آسمان ناگهش / فرستاد سلطان به کشتنگهش\nتکاپوی ترکان و غوغای عام / تماشاکنان بر در و کوی و بام\nچو دید اندر آشوب، درویش پیر / جوان را به دست خلایق اسیر\nدلش بر جوانمرد مسکین بخست / که باری دل آورده بودش به دست\nبرآورد زاری که سلطان بمرد / جهان ماند و خوی پسندیده برد\nبه هم بر همی‌سود دست دریغ / شنیدند ترکان آهخته تیغ\nبه فریاد از ایشان بر آمد خروش / تپانچه زنان بر سر و روی و دوش\nپیاده به سر تا در بارگاه / دویدند و بر تخت دیدند شاه\nجوان از میان رفت و بردند پیر / به گردن بر تخت سلطان اسیر\nبه ولش بپرسید و هیبت نمود / که مرگ منت خواستن بر چه بود؟\nچو نیک است خوی من و راستی / بد مردم آخر چرا خواستی؟\nبرآورد پیر دلاور زبان / که ای حلقه در گوش حکمت جهان\nبه قول دروغی که سلطان بمرد / نمردی و بیچاره‌ای جان ببرد\nملک زین حکایت چنان بر شکفت / که چیزش ببخشید و چیزی نگفت\nوز این جانب افتان و خیزان جوان / همی رفت بیچاره هر سو دوان\nیکی گفتش از چار سوی قصاص / چه کردی که آمد به جانت خلاص؟\nبه گوشش فرو گفت کای هوشمند / به جانی و دانگی رهیدم ز بند\nیکی تخم در خاک از آن می‌نهد / که روز فرو ماندگی بر دهد\nجوی باز دارد بلایی درشت / عصایی شنیدی که عوجی بکشت\nحدیث درست آخر از مصطفاست / که بخشایش و خیر دفع بلاست\nعدو را نبینی در این بقعه پای / که بوبکر سعد است کشور خدای\nبگیر ای جهانی به روی تو شاد / جهانی، که شادی به روی تو باد\nکس از کس به دور تو باری نبرد / گلی در چمن جور خاری نبرد\nتویی سایهٔ لطف حق بر زمین / پیمبر صفت رحمة ‌العالمین\nتو را قدر اگر کس نداند چه غم؟ / شب قدر را می‌ندانند هم",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002029",
        "title": "باب دوم در احسان - بخش ۲۹ - حکایت در معنی ثمرات نکوکاری در آخرت",
        "content": "سعدی - بوستان - باب دوم در احسان\n بخش ۲۹ - حکایت در معنی ثمرات نکوکاری در آخرت\n\nکسی دید صحرای محشر به خواب / مس تفته روی زمین ز آفتاب\nهمی بر فلک شد ز مردم خروش / دماغ از تبش می‌برآمد به جوش\nیکی شخص از این جمله در سایه‌ای / به گردن بر از خلد پیرایه‌ای\nبپرسید کای مجلس آرای مرد / که بود اندر این مجلست پایمرد؟\nرزی داشتم بر در خانه، گفت / به سایه درش نیکمردی بخفت\nدر این وقت نومیدی آن مرد راست / گناهم ز دادار داور بخواست\nکه یارب بر این بنده بخشایشی / کز او دیده‌ام وقتی آسایشی\nچه گفتم چو حل کردم این راز را؟ / بشارت خداوند شیراز را\nکه جمهور در سایهٔ همتش / مقیمند و بر سفرهٔ نعمتش\nدرختی است مرد کرم، باردار / وز او بگذری هیزم کوهسار\nحطب را اگر تیشه بر پی زنند / درخت برومند را کی زنند؟\nبسی پای دار، ای درخت هنر / که هم میوه‌داری و هم سایه‌ور\nبگفتیم در باب احسان بسی / ولیکن نه شرط است با هر کسی\nبخور مردم آزار را خون و مال / که از مرغ بد کنده به پر و بال\nیکی را که با خواجهٔ توست جنگ / به دستش چرا می‌دهی چوب و سنگ؟\nبر انداز بیخی که خار آورد / درختی بپرور که بار آورد\nکسی را بده پایهٔ مهتران / که بر کهتران سر ندارد گران\nمبخشای بر هر کجا ظالمی است / که رحمت بر او جور بر عالمی است\nجهان‌سوز را کشته بهتر چراغ / یکی به در آتش که خلقی به داغ\nهر آن کس که بر دزد رحمت کند / به بازوی خود کاروان می‌زند\nجفاپیشگان را بده سر بباد / ستم بر ستم پیشه عدل است و داد",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb002030",
        "title": "باب دوم در احسان - بخش ۳۰ - حکایت",
        "content": "سعدی - بوستان - باب دوم در احسان\n بخش ۳۰ - حکایت\n\nشنیدم که مردی غم خانه خورد / که زنبور بر سقف او لانه کرد\nزنش گفت از اینان چه خواهی؟ مکن / که مسکین پریشان شوند از وطن\nبشد مرد نادان پس کار خویش / گرفتند یک روز زن را به نیش\nزن بی خرد بر در و بام و کوی / همی کرد فریاد و می‌گفت شوی:\nمکن روی بر مردم ای زن ترش / تو گفتی که زنبور مسکین مکش\nکسی با بدان نیکویی چون کند؟ / بدان را تحمل، بد افزون کند\nچو اندر سری بینی آزار خلق / به شمشیر تیزش بیازار حلق\nسگ آخر که باشد که خوانش نهند؟ / بفرمای تا استخوانش دهند\nچه نیکو زده‌ست این مثل پیر ده / ستور لگدزن گران بار به\nاگر نیکمردی نماید عسس / نیارد به شب خفتن از دزد، کس\nنی نیزه در حلقهٔ کارزار / بقیمت تر از نیشکر صد هزار\nنه هر کس سزاوار باشد به مال / یکی مال خواهد، یکی گوشمال\nچو گربه نوازی کبوتر برد / چو فربه کنی گرگ، یوسف درد\nبنایی که محکم ندارد اساس / بلندش مکن ور کنی زو هراس\nچه خوش گفت بهرام صحرانشین / چو یکران توسن زدش بر زمین\nدگر اسبی از گله باید گرفت / که گر سر کشد باز شاید گرفت\nببند ای پسر دجله در آب کاست / که سودی ندارد چو سیلاب خاست\nچو گرگ خبیث آمدت در کمند / بکش ور نه دل بر کن از گوسفند\nاز ابلیس هرگز نیاید سجود / نه از بد گهر نیکویی در وجود\nبد اندیش را جاه و فرصت مده / عدو در چه و دیو در شیشه به\nمگو شاید این مار کشتن به چوب / چو سر زیر سنگ تو دارد بکوب\nقلم زن که بد کرد با زیردست / قلم بهتر او را به شمشیر دست\nمدبر که قانون بد می‌نهد / تو را می‌برد تا به دوزخ دهد\nمگو ملک را این مدبر بس است / مدبر مخوانش که مدبر کس است\nسعید آورد قول سعدی به جای / که ترتیب ملک است و تدبیر رای",
        "link1": "https://ganjoor.net/saadi/boostan/bab2/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003001",
        "title": "باب سوم در عشق و مستی و شور - بخش ۱ - سرآغاز",
        "content": "سعدی - بوستان - باب سوم در عشق و مستی و شور\n بخش ۱ - سرآغاز\n\nخوشا وقت شوریدگان غمش / اگر زخم بینند و گر مرهمش\nگدایانی از پادشاهی نفور / به امیدش اندر گدایی صبور\nدمادم شراب الم در کشند / وگر تلخ بینند دم در کشند\nبلای خمار است در عیش مل / سلحدار خار است با شاه گل\nنه تلخ است صبری که بر یاد اوست / که تلخی شکر باشد از دست دوست\nملامت کشانند مستان یار / سبک تر برد اشتر مست بار\nاسیرش نخواهد رهایی ز بند / شکارش نجوید خلاص از کمند\nسلاطین عزلت، گدایان حی / منازل شناسان گم کرده پی\nبه سر وقتشان خلق ره کی برند / که چون آب حیوان به ظلمت درند\nچو بیت‌المقدس درون پر قباب / رها کرده دیوار بیرون خراب\nچو پروانه آتش به خود در زنند / نه چون کرم پیله به خود برتنند\nدلارام در بر، دلارام جوی / لب از تشنگی خشک، بر طرف جوی\nنگویم که بر آب قادر نیند / که بر شاطی نیل مستسقیند",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003002",
        "title": "باب سوم در عشق و مستی و شور - بخش ۲ - تقریر عشق مجازی و قوت آن",
        "content": "سعدی - بوستان - باب سوم در عشق و مستی و شور\n بخش ۲ - تقریر عشق مجازی و قوت آن\n\nتو را عشق همچون خودی ز آب و گل / رباید همی صبر و آرام دل\nبه بیداریش فتنه بر خد و خال / به خواب اندرش پای بند خیال\nبه صدقش چنان سر نهی در قدم / که بینی جهان با وجودش عدم\nچو در چشم شاهد نیاید زرت / زر و خاک یکسان نماید برت\nدگر با کست بر نیاید نفس / که با او نماند دگر جای کس\nتو گویی به چشم اندرش منزل است / وگر دیده بر هم نهی در دل است\nنه اندیشه از کس که رسوا شوی / نه قوت که یک دم شکیبا شوی\nگرت جان بخواهد به لب بر نهی / ورت تیغ بر سر نهد سر نهی",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003003",
        "title": "باب سوم در عشق و مستی و شور - بخش ۳ - در محبت روحانی",
        "content": "سعدی - بوستان - باب سوم در عشق و مستی و شور\n بخش ۳ - در محبت روحانی\n\nچو عشقی که بنیاد آن بر هواست / چنین فتنه‌انگیز و فرمانرواست\nعجب داری از سالکان طریق / که باشند در بحر معنی غریق؟\nبه سودای جانان ز جان مشتعل / به ذکر حبیب از جهان مشتغل\nبه یاد حق از خلق بگریخته / چنان مست ساقی که می ریخته\nنشاید به دارو دوا کردشان / که کس مطلع نیست بر دردشان\nالست از ازل همچنانشان به گوش / به فریاد قالوا بلی در خروش\nگروهی عمل دار عزلت نشین / قدمهای خاکی، دم آتشین\nبه یک نعره کوهی ز جا بر کنند / به یک ناله شهری به هم بر زنند\nچو بادند پنهان و چالاک پوی / چو سنگند خاموش و تسبیح گوی\nسحرها بگریند چندان که آب / فرو شوید از دیده‌شان کحل خواب\nفرس کشته از بس که شب رانده‌اند / سحرگه خروشان که وامانده‌اند\nشب و روز در بحر سودا و سوز / ندانند ز آشفتگی شب ز روز\nچنان فتنه بر حسن صورت نگار / که با حسن صورت ندارند کار\nندادند صاحبدلان دل به پوست / وگر ابلهی داد بی مغز کاوست\nمی صرف وحدت کسی نوش کرد / که دنیا و عقبی فراموش کرد",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003004",
        "title": "باب سوم در عشق و مستی و شور - بخش ۴ - حکایت در معنی تحمل محب صادق",
        "content": "سعدی - بوستان - باب سوم در عشق و مستی و شور\n بخش ۴ - حکایت در معنی تحمل محب صادق\n\nشنیدم که وقتی گدازاده‌ای / نظر داشت با پادشازاده‌ای\nهمی‌رفت و می‌پخت سودای خام / خیالش فرو برده دندان به کام\nز میدانش خالی نبودی چو میل / همه وقت پهلوی اسبش چو پیل\nدلش خون شد و راز در دل بماند / ولی پایش از گریه در گل بماند\nرقیبان خبر یافتندش ز درد / دگرباره گفتندش اینجا مگرد\nدمی رفت و یاد آمدش روی دوست / دگر خیمه زد بر سر کوی دوست\nغلامی شکستش سر و دست و پای / که باری نگفتیمت ایدر مپای\nدگر رفت و صبر و قرارش نبود / شکیبایی از روی یارش نبود\nمگس وارش از پیش شکر به جور / براندندی و بازگشتی بفور\nکسی گفتش ای شوخ دیوانه رنگ / عجب صبر داری تو بر چوب و سنگ!\nبگفت این جفا بر من از دست اوست / نه شرطیست نالیدن از دست دوست\nمن اینک دم دوستی می‌زنم / گر او دوست دارد وگر دشمنم\nز من صبر بی او توقع مدار / که با او هم امکان ندارد قرار\nنه نیروی صبرم نه جای ستیز / نه امکان بودن نه پای گریز\nمگو زین در بارگه سر بتاب / وگر سر چو میخم نهد در طناب\nنه پروانه جان داده در پای دوست / به از زنده در کنج تاریک اوست؟\nبگفت ار خوری زخم چوگان اوی؟ / بگفتا به پایش در افتم چو گوی\nبگفتا سرت گر ببرد به تیغ؟ / بگفت این قدر نبود از وی دریغ\nمرا خود ز سر نیست چندان خبر / که تاج است بر تارکم یا تبر\nمکن با من ناشکیبا عتیب / که در عشق صورت نبندد شکیب\nچو یعقوبم ار دیده گردد سپید / نبرم ز دیدار یوسف امید\nیکی را که سر خوش بود با یکی / نیازارد از وی به هر اندکی\nرکابش ببوسید روزی جوان / برآشفت و برتافت از وی عنان\nبخندید و گفتا عنان برمپیچ / که سلطان عنان برنپیچد ز هیچ\nمرا با وجود تو هستی نماند / به یاد توام خودپرستی نماند\nگرم جرم بینی مکن عیب من / تویی سر بر آورده از جیب من\nبدان زهره دستت زدم در رکاب / که خود را نیاوردم اندر حساب\nکشیدم قلم در سر نام خویش / نهادم قدم بر سر کام خویش\nمرا خود کشد تیر آن چشم مست / چه حاجت که آری به شمشیر دست؟\nتو آتش به نی در زن و در گذر / که نه خشک در بیشه ماند نه تر",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003005",
        "title": "باب سوم در عشق و مستی و شور - بخش ۵ - حکایت در معنی اهل محبت",
        "content": "سعدی - بوستان - باب سوم در عشق و مستی و شور\n بخش ۵ - حکایت در معنی اهل محبت\n\nشنیدم که بر لحن خنیاگری / به رقص اندر آمد پری پیکری\nز دلهای شوریده پیرامنش / گرفت آتش شمع در دامنش\nپراکنده خاطر شد و خشمناک / یکی گفتش از دوستداران، چه باک؟\nتو را آتش ای دوست دامن بسوخت / مرا خود به یک بار خرمن بسوخت\nاگر یاری از خویشتن دم مزن / که شرک است با یار و با خویشتن\nچنین دارم از پیر داننده یاد / که شوریده‌ای سر به صحرا نهاد\nپدر در فراقش نخورد و نخفت / پسر را ملامت بکردند و گفت\nاز انگه که یارم کس خویش خواند / دگر با کسم آشنایی نماند\nبه حقش که تا حق جمالم نمود / دگر هر چه دیدم خیالم نمود\nنشد گم که روی از خلایق بتافت / که گم کرده خویش را باز یافت\nپراکندگانند زیر فلک / که هم دد توان خواندشان هم ملک\nز یاد ملک چون ملک نارمند / شب و روز چون دد ز مردم رمند\nقوی بازوانند کوتاه دست / خردمند شیدا و هشیار مست\nگه آسوده در گوشه‌ای خرقه دوز / گه آشفته در مجلسی خرقه سوز\nنه سودای خودشان، نه پروای کس / نه در کنج توحیدشان جای کس\nپریشیده عقل و پراکنده هوش / ز قول نصیحتگر آکنده گوش\nبه دریا نخواهد شدن بط غریق / سمندر چه داند عذاب حریق؟\nتهیدست مردان پر حوصله / بیابان نوردان پی قافله\nعزیزان پوشیده از چشم خلق / نه زنار داران پوشیده دلق\nندارند چشم از خلایق پسند / که ایشان پسندیده حق بسند\nپر از میوه و سایه ور چون رزند / نه چون ما سیهکار و ازرق رزند\nبه خود سر فرو برده همچون صدف / نه مانند دریا بر آورده کف\nنه مردم همین استخوانند و پوست / نه هر صورتی جان معنی در اوست\nنه سلطان خریدار هر بنده‌ای است / نه در زیر هر ژنده‌ای زنده‌ای است\nاگر ژاله هر قطره‌ای در شدی / چو خرمهره بازار از او پر شدی\nچو غازی به خود بر نبندند پای / که محکم رود پای چوبین ز جای\nحریفان خلوت سرای الست / به یک جرعه تا نفخهٔ صور مست\nبه تیغ از غرض بر نگیرند چنگ / که پرهیز و عشق آبگینه‌ست و سنگ",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003006",
        "title": "باب سوم در عشق و مستی و شور - بخش ۶ - حکایت در معنی غلبه وجد و سلطنت عشق",
        "content": "سعدی - بوستان - باب سوم در عشق و مستی و شور\n بخش ۶ - حکایت در معنی غلبه وجد و سلطنت عشق\n\nیکی شاهدی در سمرقند داشت / که گفتی به جای سمر قند داشت\nجمالی گرو برده از آفتاب / ز شوخیش بنیاد تقوی خراب\nتعالی الله از حسن تا غایتی / که پنداری از رحمت است آیتی\nهمی رفتی و دیده‌ها در پیش / دل دوستان کرده جان برخیش\nنظر کردی این دوست در وی نهفت / نگه کرد باری به تندی و گفت\nکه ای خیره سر چند پویی پیم / ندانی که من مرغ دامت نیم؟\nگرت بار دیگر ببینم به تیغ / چو دشمن ببرم سرت بی دریغ\nکسی گفتش اکنون سر خویش گیر / از این سهل تر مطلبی پیش گیر\nنپندارم این کام حاصل کنی / مبادا که جان در سر دل کنی\nچو مفتون صادق ملامت شنید / بدرد از درون ناله‌ای برکشید\nکه بگذار تا زخم تیغ هلاک / بغلطاندم لاشه در خون و خاک\nمگر پیش دشمن بگویند و دوست / که این کشته دست و شمشیر اوست\nنمی‌بینم از خاک کویش گریز / به بیداد گو آبرویم بریز\nمرا توبه فرمایی ای خودپرست / تو را توبه زین گفت اولی ترست\nببخشای بر من که هرچ او کند / وگر قصد خون است نیکو کند\nبسوزاندم هر شبی آتشش / سحر زنده گردم به بوی خوشش\nاگر میرم امروز در کوی دوست / قیامت زنم خیمه پهلوی دوست\nمده تا توانی در این جنگ پشت / که زنده‌ست سعدی که عشقش بکشت",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003007",
        "title": "باب سوم در عشق و مستی و شور - بخش ۷ - حکایت در فدا شدن اهل محبت و غنیمت شمردن",
        "content": "سعدی - بوستان - باب سوم در عشق و مستی و شور\n بخش ۷ - حکایت در فدا شدن اهل محبت و غنیمت شمردن\n\nیکی تشنه می‌گفت و جان می‌سپرد / خنک نیکبختی که در آب مرد\nبدو گفت نابالغی کای عجب / چو مردی چه سیراب و چه خشک لب\nبگفتا نه آخر دهان تر کنم / که تا جان شیرینش در سر کنم؟\nفتد تشنه در آبدان عمیق / که داند که سیراب میرد غریق\nاگر عاشقی دامن او بگیر / وگر گویدت جان بده، گو بگیر\nبهشت تن آسانی آنگه خوری / که بر دوزخ نیستی بگذری\nدل تخم کاران بود رنج کش / چو خرمن برآید بخسبند خوش\nدر این مجلس آن کس به کامی رسید / که در دور آخر به جامی رسید",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003008",
        "title": "باب سوم در عشق و مستی و شور - بخش ۸ - حکایت صبر و ثبات روندگان",
        "content": "سعدی - بوستان - باب سوم در عشق و مستی و شور\n بخش ۸ - حکایت صبر و ثبات روندگان\n\nچنین نقل دارم ز مردان راه / فقیران منعم، گدایان شاه\nکه پیری به در یوزه شد بامداد / در مسجدی دید و آواز داد\nیکی گفتش این خانهٔ خلق نیست / که چیزی دهندت، بشوخی مایست\nبدو گفت کاین خانه کیست پس / که بخشایشش نیست بر حال کس؟\nبگفتا خموش، این چه لفظ خطاست / خداوند خانه خداوند ماست\nنگه کرد و قندیل و محراب دید / به سوز از جگر نعره‌ای بر کشید\nکه حیف است از این جا فراتر شدن / دریغ است محروم از این در شدن\nنرفتم به محرومی از هیچ کوی / چرا از در حق شوم زردروی؟\nهم این جا کنم دست خواهش دراز / که دانم نگردم تهیدست باز\nشنیدم که سالی مجاور نشست / چو فریاد خواهان برآورده دست\nشبی پای عمرش فرو شد به گل / تپیدن گرفت از ضعیفیش دل\nسحر برد شخصی چراغش به سر / رمق دید از او چون چراغ سحر\nهمی‌گفت غلغل کنان از فرح / و من دق باب الکریم انفتح\nطلبکار باید صبور و حمول / که نشنیده‌ام کیمیاگر ملول\nچه زرها به خاک سیه در کنند / که باشد که روزی مسی زر کنند\nزر از بهر چیزی خریدن نکوست / نخواهی خریدن به از یاد دوست\nگر از دلبری دل به تنگ آیدت / دگر غمگساری به چنگ آیدت\nمبر تلخ عیشی ز روی ترش / به آب دگر آتشش باز کش\nولی گر به خوبی ندارد نظیر / به اندک دل آزار ترکش مگیر\nتوان از کسی دل بپرداختن / که دانی که بی او توان ساختن",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003009",
        "title": "باب سوم در عشق و مستی و شور - بخش ۹ - حکایت",
        "content": "سعدی - بوستان - باب سوم در عشق و مستی و شور\n بخش ۹ - حکایت\n\nشنیدم که پیری شبی زنده داشت / سحر دست حاجت به حق بر فراشت\nیکی هاتف انداخت در گوش پیر / که بی حاصلی، رو سر خویش گیر\nبر این در دعای تو مقبول نیست / به خواری برو یا به زاری بایست\nشب دیگر از ذکر و طاعت نخفت / مریدی ز حالش خبر یافت، گفت\nچو دیدی کز آن روی بسته‌ست در / به بی حاصلی سعی چندین مبر\nبه دیباچه بر اشک یاقوت فام / به حسرت ببارید و گفت ای غلام\nبه نومیدی آنگه بگردیدمی / از این ره، که راهی دگر دیدمی\nمپندار گر وی عنان بر شکست / که من باز دارم ز فتراک دست\nچو خواهنده محروم گشت از دری / چه غم گر شناسد در دیگری؟\nشنیدم که راهم در این کوی نیست / ولی هیچ راه دگر روی نیست\nدر این بود سر بر زمین فدا / که گفتند در گوش جانش ندا\nقبول است اگر چه هنر نیستش / که جز ما پناهی دگر نیستش",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003010",
        "title": "باب سوم در عشق و مستی و شور - بخش ۱۰ - حکایت",
        "content": "سعدی - بوستان - باب سوم در عشق و مستی و شور\n بخش ۱۰ - حکایت\n\nیکی در نشابور دانی چه گفت / چو فرزندش از فرض خفتن بخفت؟\nتوقع مدار ای پسر گر کسی / که بی سعی هرگز به جایی رسی\nسمیلان چو می بر نگیرد قدم / وجودی است بی منفعت چون عدم\nطمع دار سود و بترس از زیان / که بی بهره باشند فارغ زیان",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003011",
        "title": "باب سوم در عشق و مستی و شور - بخش ۱۱ - حکایت در صبر بر جفای آن که از او صبر نتوان کرد",
        "content": "سعدی - بوستان - باب سوم در عشق و مستی و شور\n بخش ۱۱ - حکایت در صبر بر جفای آن که از او صبر نتوان کرد\n\nشکایت کند نوعروسی جوان / به پیری ز داماد نامهربان\nکه مپسند چندین که با این پسر / به تلخی رود روزگارم به سر\nکسانی که با ما در این منزلند / نبینم که چون من پریشان دلند\nزن و مرد با هم چنان دوستند / که گویی دو مغز و یکی پوستند\nندیدم در این مدت از شوی من / که باری بخندید در روی من\nشنید این سخن پیر فرخنده فال / سخندان بود مرد دیرینه سال\nیکی پاسخش داد شیرین و خوش / که گر خوبروی است بارش بکش\nدریغ است روی از کسی تافتن / که دیگر نشاید چنو یافتن\nچرا سر کشی زان که گر سر کشد / به حرف وجودت قلم در کشد؟\nیکم روز بر بنده‌ای دل بسوخت / که می‌گفت و فرماندهش می‌فروخت\nتو را بنده از من به افتد بسی / مرا چون تو دیگر نیفتد کسی",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003012",
        "title": "باب سوم در عشق و مستی و شور - بخش ۱۲ - حکایت",
        "content": "سعدی - بوستان - باب سوم در عشق و مستی و شور\n بخش ۱۲ - حکایت\n\nطبیبی پری چهره در مرو بود / که در باغ دل قامتش سرو بود\nنه از درد دلهای ریشش خبر / نه از چشم بیمار خویشش خبر\nحکایت کند دردمندی غریب / که خوش بود چندی سرم با طبیب\nنمی‌خواستم تندرستی خویش / که دیگر نیاید طبیبم به پیش\nبسا عقل زورآور چیردست / که سودای عشقش کند زیردست\nچو سودا خرد را بمالید گوش / نیارد دگر سر برآورد هوش",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003013",
        "title": "باب سوم در عشق و مستی و شور - بخش ۱۳ - حکایت در معنی استیلای عشق بر عقل",
        "content": "سعدی - بوستان - باب سوم در عشق و مستی و شور\n بخش ۱۳ - حکایت در معنی استیلای عشق بر عقل\n\nیکی پنجهٔ آهنین راست کرد / که با شیر زورآوری خواست کرد\nچو شیرش به سرپنجه در خود کشید / دگر زور در پنجه در خود ندید\nیکی گفتش آخر چه خسبی چو زن؟ / به سرپنجه آهنینش بزن\nشنیدم که مسکین در آن زیر گفت / نشاید بدین پنجه با شیر گفت\nچو بر عقل دانا شود عشق چیر / همان پنجه آهنین است و شیر\nتو در پنجه شیر مرد اوژنی / چه سودت کند پنجهٔ آهنی؟\nچو عشق آمد از عقل دیگر مگوی / که در دست چوگان اسیر است گوی",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003014",
        "title": "باب سوم در عشق و مستی و شور - بخش ۱۴ - حکایت در معنی عزت محبوب در نظر محب",
        "content": "سعدی - بوستان - باب سوم در عشق و مستی و شور\n بخش ۱۴ - حکایت در معنی عزت محبوب در نظر محب\n\nمیان دو عم زاده وصلت فتاد / دو خورشید سیمای مهتر نژاد\nیکی را به غایت خوش افتاده بود / دگر نافر و سرکش افتاده بود\nیکی خلق و لطف پریوار داشت / یکی روی در روی دیوار داشت\nیکی خویشتن را بیاراستی / دگر مرگ خویش از خدا خواستی\nپسر را نشاندند پیران ده / که مهرت بر او نیست مهرش بده\nبخندید و گفتا به صد گوسفند / تغابن نباشد رهایی ز بند\nبه ناخن پری چهره می‌کند پوست / که هرگز بدین کی شکیبم ز دوست؟\nنه صد گوسفندم که سیصد هزار / نباید به نادیدن روی یار\nتو را هر چه مشغول دارد ز دوست / اگر راست خواهی دلارامت اوست\nیکی پیش شوریده حالی نبشت / که دوزخ تمنا کنی یا بهشت؟\nبگفتا مپرس از من این ماجرا / پسندیدم آنچ او پسندد مرا",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003015",
        "title": "باب سوم در عشق و مستی و شور - بخش ۱۵ - حکایت مجنون و صدق محبت او",
        "content": "سعدی - بوستان - باب سوم در عشق و مستی و شور\n بخش ۱۵ - حکایت مجنون و صدق محبت او\n\nبه مجنون کسی گفت کای نیک پی / چه بودت که دیگر نیایی به حی؟\nمگر در سرت شور لیلی نماند / خیالت دگر گشت و میلی نماند؟\nچو بشنید بیچاره بگریست زار / که ای خواجه دستم ز دامن بدار\nمرا خود دلی دردمند است ریش / تو نیزم نمک بر جراحت مریش\nنه دوری دلیل صبوری بود / که بسیار دوری ضروری بود\nبگفت ای وفادار فرخنده خوی / پیامی که داری به لیلی بگوی\nبگفتا مبر نام من پیش دوست / که حیف است نام من آنجا که اوست",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003016",
        "title": "باب سوم در عشق و مستی و شور - بخش ۱۶ - حکایت سلطان محمود و سیرت ایاز",
        "content": "سعدی - بوستان - باب سوم در عشق و مستی و شور\n بخش ۱۶ - حکایت سلطان محمود و سیرت ایاز\n\nیکی خرده بر شاه غزنین گرفت / که حسنی ندارد ایاز ای شگفت\nگلی را که نه رنگ باشد نه بوی / غریب است سودای بلبل بر اوی!\nبه محمود گفت این حکایت کسی / بپیچید از اندیشه بر خود بسی\nکه عشق من ای خواجه بر خوی اوست / نه بر قد و بالای نیکوی اوست\nشنیدم که در تنگنایی شتر / بیفتاد و بشکست صندوق در\nبه یغما ملک آستین برفشاند / وز آنجا به تعجیل مرکب براند\nسواران پی در و مرجان شدند / ز سلطان به یغما پریشان شدند\nنماند از وشاقان گردن فراز / کسی در قفای ملک جز ایاز\nنگه کرد کای دلبر پیچ پیچ / ز یغما چه آورده‌ای؟ گفت هیچ\nمن اندر قفای تو می‌تاختم / ز خدمت به نعمت نپرداختم\nگرت قربتی هست در بارگاه / به خلعت مشو غافل از پادشاه\nخلاف طریقت بود کاولیا / تمنا کنند از خدا جز خدا\nگر از دوست چشمت بر احسان اوست / تو در بند خویشی نه در بند دوست\nتو را تا دهن باشد از حرص باز / نیاید به گوش دل از غیب راز\nحقیقت سرایی است آراسته / هوی و هوس گرد برخاسته\nنبینی که جایی که برخاست گرد / نبیند نظر گرچه بیناست مرد",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003017",
        "title": "باب سوم در عشق و مستی و شور - بخش ۱۷ - حکایت",
        "content": "سعدی - بوستان - باب سوم در عشق و مستی و شور\n بخش ۱۷ - حکایت\n\nقضا را من و پیری از فاریاب / رسیدیم در خاک مغرب به آب\nمرا یک درم بود برداشتند / به کشتی و درویش بگذاشتند\nسیاهان براندند کشتی چو دود / که آن ناخدا نا خدا ترس بود\nمرا گریه آمد ز تیمار جفت / بر آن گریه قهقه بخندید و گفت\nمخور غم برای من ای پر خرد / مرا آن کس آرد که کشتی برد\nبگسترد سجاده بر روی آب / خیال است پنداشتم یا به خواب\nز مدهوشیم دیده آن شب نخفت / نگه بامدادان به من کرد و گفت\nتو لنگی به چوب آمدی من به پای / تو را کشتی آورد و ما را خدای\nچرا اهل معنی بدین نگروند / که ابدال در آب و آتش روند؟\nنه طفلی کز آتش ندارد خبر / نگه داردش مادر مهرور؟\nپس آنان که در وجد مستغرقند / شب و روز در عین حفظ حقند\nنگه دارد از تاب آتش خلیل / چو تابوت موسی ز غرقاب نیل\nچو کودک به دست شناور برست / نترسد وگر دجله پهناورست\nتو بر روی دریا قدم چون زنی / چو مردان که بر خشک تردامنی؟",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003018",
        "title": "باب سوم در عشق و مستی و شور - بخش ۱۸ - گفتار در معنی فنای موجودات در معرض وجود باری",
        "content": "سعدی - بوستان - باب سوم در عشق و مستی و شور\n بخش ۱۸ - گفتار در معنی فنای موجودات در معرض وجود باری\n\nره عقل جز پیچ بر پیچ نیست / بر عارفان جز خدا هیچ نیست\nتوان گفتن این با حقایق شناس / ولی خرده گیرند اهل قیاس\nکه پس آسمان و زمین چیستند؟ / بنی آدم و دام و دد کیستند؟\nپسندیده پرسیدی ای هوشمند / بگویم گر آید جوابت پسند\nکه هامون و دریا و کوه و فلک / پری و آدمی‌زاد و دیو و ملک\nهمه هرچه هستند از آن کمترند / که با هستیش نام هستی برند\nعظیم است پیش تو دریا به موج / بلند است خورشید تابان به اوج\nولی اهل صورت کجا پی برند / که ارباب معنی به ملکی درند\nکه گر آفتاب است یک ذره نیست / وگر هفت دریاست یک قطره نیست\nچو سلطان عزت علم بر کشد / جهان سر به جیب عدم در کشد",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003019",
        "title": "باب سوم در عشق و مستی و شور - بخش ۱۹ - حکایت دهقان در لشکر سلطان",
        "content": "سعدی - بوستان - باب سوم در عشق و مستی و شور\n بخش ۱۹ - حکایت دهقان در لشکر سلطان\n\nرئیس دهی با پسر در رهی / گذشتند بر قلب شاهنشهی\nپسر چاوشان دید و تیغ و تبر / قباهای اطلس، کمرهای زر\nیلان کماندار نخجیر زن / غلامان ترکش کش تیرزن\nیکی در برش پرنیانی قباه / یکی بر سرش خسروانی کلاه\nپسر کان همه شوکت و پایه دید / پدر را به غایت فرومایه دید\nکه حالش بگردید و رنگش بریخت / ز هیبت به بیغوله‌ای در گریخت\nپسر گفتش آخر بزرگ دهی / به سرداری از سر بزرگان مهی\nچه بودت که ببریدی از جان امید / بلرزیدی از باد هیبت چو بید؟\nبلی، گفت سالار و فرماندهم / ولی عزتم هست تا در دهم\nبزرگان از آن دهشت آلوده‌اند / که در بارگاه ملک بوده‌اند\nتو، ای بی خبر، همچنان در دهی / که بر خویشتن منصبی می‌نهی\nنگفتند حرفی زبان آوران / که سعدی نگوید مثالی بر آن\nمگر دیده باشی که در باغ و راغ / بتابد به شب کرمکی چون چراغ\nیکی گفتش ای کرمک شب فروز / چه بودت که بیرون نیایی به روز؟\nببین کآتشی کرمک خاکزاد / جواب از سر روشنایی چه داد\nکه من روز و شب جز به صحرا نیم / ولی پیش خورشید پیدا نیم",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003020",
        "title": "باب سوم در عشق و مستی و شور - بخش ۲۰ - حکایت",
        "content": "سعدی - بوستان - باب سوم در عشق و مستی و شور\n بخش ۲۰ - حکایت\n\nثنا گفت بر سعد زنگی کسی / که بر تربتش باد رحمت بسی\nدرم داد و تشریف و بنواختش / به مقدار خود منزلت ساختش\nچو الله و بس دید بر نقش زر / بشورید و برکند خلعت ز بر\nز سوزش چنان شعله در جان گرفت / که برجست و راه بیابان گرفت\nیکی گفتش از همنشینان دشت / چه دیدی که حالت دگرگونه گشت\nتو اول زمین بوسه دادی به جای / نبایستی آخر زدن پشت پای\nبخندید کاول ز بیم و امید / همی لرزه بر تن فتادم چو بید\nبه آخر ز تمکین الله و بس / نه چیزم به چشم اندر آمد نه کس\nبه شهری در از شام غوغا فتاد / گرفتند پیری مبارک نهاد\nهنوز آن حدیثم به گوش اندر است / چو قیدش نهادند بر پای و دست\nکه گفت ار نه سلطان اشارت کند / که را زهره باشد که غارت کند؟\nبباید چنین دشمنی دوست داشت / که می‌دانمش دوست بر من گماشت\nاگر عز و جاه است و گر ذل و قید / من از حق شناسم، نه از عمرو و زید\nز علت مدار، ای خردمند، بیم / چو داروی تلخت فرستد حکیم\nبخور هرچه آید ز دست حبیب / نه بیمار داناتر است از طبیب",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003021",
        "title": "باب سوم در عشق و مستی و شور - بخش ۲۱ - حکایت صاحب نظر پارسا",
        "content": "سعدی - بوستان - باب سوم در عشق و مستی و شور\n بخش ۲۱ - حکایت صاحب نظر پارسا\n\nیکی را چو من دل به دست کسی / گرو بود و می‌برد خواری بسی\nپس از هوشمندی و فرزانگی / به دف بر زدندش به دیوانگی\nز دشمن جفا بردی از بهر دوست / که تریاک اکبر بود زهر دوست\nقفا خوردی از دست یاران خویش / چو مسمار پیشانی آورده پیش\nخیالش چنان بر سر آشوب کرد / که بام دماغش لگدکوب کرد\nنبودش ز تشنیع یاران خبر / که غرقه ندارد ز باران خبر\nکرا پای خاطر بر آمد به سنگ / نیندیشد از شیشهٔ نام و ننگ\nشبی دیو خود را پریچهره ساخت / در آغوش آن مرد و بر وی بتاخت\nسحرگه مجال نمازش نبود / ز یاران کس آگه ز رازش نبود\nبه آبی فرو رفت نزدیک بام / بر او بسته سرما دری از رخام\nنصیحتگری لومش آغاز کرد / که خود را بکشتی در این آب سرد\nز برنای منصف بر آمد خروش / که ای یار چند از ملامت؟ خموش\nمرا پنج روز این پسر دل فریفت / ز مهرش چنانم که نتوان شکیفت\nنپرسید باری به خلق خوشم / ببین تا چه بارش به جان می‌کشم\nپس آن را که شخصم ز خاک آفرید / به قدرت در او جان پاک آفرید\nعجب داری ار بار امرش برم / که دایم به احسان و فضلش درم؟",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003022",
        "title": "باب سوم در عشق و مستی و شور - بخش ۲۲ - گفتار اندر سماع اهل دل و تقریر حق و باطل آن",
        "content": "سعدی - بوستان - باب سوم در عشق و مستی و شور\n بخش ۲۲ - گفتار اندر سماع اهل دل و تقریر حق و باطل آن\n\nاگر مرد عشقی کم خویش گیر / و گر نه ره عافیت پیش گیر\nمترس از محبت که خاکت کند / که باقی شوی گر هلاکت کند\nنروید نبات از حبوب درست / مگر حال بر وی بگردد نخست\nتو را با حق آن آشنایی دهد / که از دست خویشت رهایی دهد\nکه تا با خودی در خودت راه نیست / وز این نکته جز بی خود آگاه نیست\nنه مطرب که آواز پای ستور / سماع است اگر عشق داری و شور\nمگس پیش شوریده دل پر نزد / که او چون مگس دست بر سر نزد\nنه بم داند آشفته سامان نه زیر / به آواز مرغی بنالد فقیر\nسراینده خود می‌نگردد خموش / ولیکن نه هر وقت باز است گوش\nچو شوریدگان می پرستی کنند / به آواز دولاب مستی کنند\nبه چرخ اندر آیند دولاب وار / چو دولاب بر خود بگریند زار\nبه تسلیم سر در گریبان برند / چو طاقت نماند گریبان درند\nمکن عیب درویش مدهوش مست / که غرق است از آن می‌زند پا و دست\nنگویم سماع ای برادر که چیست / مگر مستمع را بدانم که کیست\nگر از برج معنی پرد طیر او / فرشته فرو ماند از سیر او\nوگر مرد لهو است و بازی و لاغ / قوی تر شود دیوش اندر دماغ\nچو مرد سماع است شهوت پرست / به آواز خوش خفته خیزد، نه مست\nپریشان شود گل به باد سحر / نه هیزم که نشکافدش جز تبر\nجهان پر سماع است و مستی و شور / ولیکن چه بیند در آیینه کور؟\nنبینی شتر بر نوای عرب / که چونش به رقص اندر آرد طرب؟\nشتر را چو شور طرب در سر است / اگر آدمی را نباشد خر است",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003023",
        "title": "باب سوم در عشق و مستی و شور - بخش ۲۳ - حکایت",
        "content": "سعدی - بوستان - باب سوم در عشق و مستی و شور\n بخش ۲۳ - حکایت\n\nشکر لب جوانی نی آموختی / که دلها در آتش چو نی سوختی\nپدر بارها بانگ بر وی زدی / به تندی و آتش در آن نی زدی\nشبی بر ادای پسر گوش کرد / سماعش پریشان و مدهوش کرد\nهمی گفت و بر چهره افکنده خوی / که آتش به من در زد این بار نی\nندانی که شوریده حالان مست / چرا بر فشانند در رقص دست؟\nگشاید دری بر دل از واردات / فشاند سر دست بر کاینات\nحلالش بود رقص بر یاد دوست / که هر آستینیش جانی در اوست\nگرفتم که مردانه‌ای در شنا / برهنه توانی زدن دست و پا\nبکن خرقه نام و ناموس و زرق / که عاجز بود مرد با جامه غرق\nتعلق حجاب است و بی حاصلی / چو پیوندها بگسلی واصلی",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003024",
        "title": "باب سوم در عشق و مستی و شور - بخش ۲۴ - حکایت پروانه و صدق محبت او",
        "content": "سعدی - بوستان - باب سوم در عشق و مستی و شور\n بخش ۲۴ - حکایت پروانه و صدق محبت او\n\nکسی گفت پروانه را کای حقیر / برو دوستی در خور خویش گیر\nرهی رو که بینی طریق رجا / تو و مهر شمع از کجا تا کجا؟\nسمندر نه‌ای گرد آتش مگرد / که مردانگی باید آنگه نبرد\nز خورشید پنهان شود موش کور / که جهل است با آهنین پنجه زور\nکسی را که دانی که خصم تو اوست / نه از عقل باشد گرفتن به دوست\nتو را کس نگوید نکو می‌کنی / که جان در سر کار او می‌کنی\nگدایی که از پادشه خواست دخت / قفا خورد و سودای بیهوده پخت\nکجا در حساب آرد او چون تو دوست / که روی ملوک و سلاطین در اوست؟\nمپندار کاو در چنان مجلسی / مدارا کند با چو تو مفلسی\nوگر با همه خلق نرمی کند / تو بیچاره‌ای با تو گرمی کند\nنگه کن که پروانهٔ سوزناک / چه گفت، ای عجب گر بسوزم چه باک؟\nمرا چون خلیل آتشی در دل است / که پنداری این شعله بر من گل است\nنه دل دامن دلستان می‌کشد / که مهرش گریبان جان می‌کشد\nنه خود را بر آتش به خود می‌زنم / که زنجیر شوق است در گردنم\nمرا همچنان دور بودم که سوخت / نه این دم که آتش به من در فروخت\nنه آن می‌کند یار در شاهدی / که با او توان گفتن از زاهدی\nکه عیبم کند بر تولای دوست؟ / که من راضیم کشته در پای دوست\nمرا بر تلف حرص دانی چراست؟ / چو او هست اگر من نباشم رواست\nبسوزم که یار پسندیده اوست / که در وی سرایت کند سوز دوست\nمرا چند گویی که در خورد خویش / حریفی به دست آر همدرد خویش\nبدان ماند اندرز شوریده حال / که گویی به کژدم گزیده منال\nکسی را نصیحت مگو ای شگفت / که دانی که در وی نخواهد گرفت\nز کف رفته بیچاره‌ای را لگام / نگویند کآهسته را ای غلام\nچه نغز آمد این نکته در سندباد / که عشق آتش است ای پسر پند، باد\nبه باد آتش تیز برتر شود / پلنگ از زدن کینه ور تر شود\nچو نیکت بدیدم بدی می‌کنی / که رویم فرا چون خودی می‌کنی\nز خود بهتری جوی و فرصت شمار / که با چون خودی گم کنی روزگار\nپی چون خودی خودپرستان روند / به کوی خطرناک مستان روند\nمن اول که این کار سر داشتم / دل از سر به یک بار برداشتم\nسر انداز در عاشقی صادق است / که بدزهره بر خویشتن عاشق است\nاجل ناگهی در کمینم کشد / همان به که آن نازنینم کشد\nچو بی شک نبشته‌ست بر سر هلاک / به دست دلارام خوشتر هلاک\nنه روزی به بیچارگی جان دهی؟ / همان به که در پای جانان دهی",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb003025",
        "title": "باب سوم در عشق و مستی و شور - بخش ۲۵ - مخاطبه شمع و پروانه",
        "content": "سعدی - بوستان - باب سوم در عشق و مستی و شور\n بخش ۲۵ - مخاطبه شمع و پروانه\n\nشبی یاد دارم که چشمم نخفت / شنیدم که پروانه با شمع گفت\nکه من عاشقم گر بسوزم رواست / تو را گریه و سوز باری چراست؟\nبگفت ای هوادار مسکین من / برفت انگبین یار شیرین من\nچو شیرینی از من به در می‌رود / چو فرهادم آتش به سر می‌رود\nهمی گفت و هر لحظه سیلاب درد / فرو می‌دویدش به رخسار زرد\nکه ای مدعی عشق کار تو نیست / که نه صبر داری نه یارای ایست\nتو بگریزی از پیش یک شعله خام / من استاده‌ام تا بسوزم تمام\nتو را آتش عشق اگر پر بسوخت / مرا بین که از پای تا سر بسوخت\nهمه شب در این گفت و گو بود شمع / به دیدار او وقت اصحاب، جمع\nنرفته ز شب همچنان بهره‌ای / که ناگه بکشتش پریچهره‌ای\nهمی گفت و می‌رفت دودش به سر / که این است پایان عشق، ای پسر\nاگر عاشقی خواهی آموختن / به کشتن فرج یابی از سوختن\nمکن گریه بر گور مقتول دوست / برو خرمی کن که مقبول اوست\nاگر عاشقی سر مشوی از مرض / چو سعدی فرو شوی دست از غرض\nفدایی ندارد ز مقصود چنگ / و گر بر سرش تیر بارند و سنگ\nبه دریا مرو گفتمت زینهار / وگر می‌روی تن به طوفان سپار",
        "link1": "https://ganjoor.net/saadi/boostan/bab3/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004001",
        "title": "باب چهارم در تواضع - بخش ۱ - سر آغاز",
        "content": "سعدی - بوستان - باب چهارم در تواضع\n بخش ۱ - سر آغاز\n\nز خاک آفریدت خداوند پاک / پس ای بنده افتادگی کن چو خاک\nحریص و جهان سوز و سرکش مباش / ز خاک آفریدندت آتش مباش\nچو گردن کشید آتش هولناک / به بیچارگی تن بینداخت خاک\nچو آن سرفرازی نمود، این کمی / از آن دیو کردند، از این آدمی",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004002",
        "title": "باب چهارم در تواضع - بخش ۲ - حکایت در این معنی",
        "content": "سعدی - بوستان - باب چهارم در تواضع\n بخش ۲ - حکایت در این معنی\n\nیکی قطره باران ز ابری چکید / خجل شد چو پهنای دریا بدید\nکه جایی که دریاست من کیستم؟ / گر او هست حقا که من نیستم\nچو خود را به چشم حقارت بدید / صدف در کنارش به جان پرورید\nسپهرش به جایی رسانید کار / که شد نامور لؤلؤ شاهوار\nبلندی از آن یافت کاو پست شد / در نیستی کوفت تا هست شد\nتواضع کند هوشمند گزین / نهد شاخ پر میوه سر بر زمین",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004003",
        "title": "باب چهارم در تواضع - بخش ۳ - حکایت در معنی نظر مردان در خود به حقارت",
        "content": "سعدی - بوستان - باب چهارم در تواضع\n بخش ۳ - حکایت در معنی نظر مردان در خود به حقارت\n\nجوانی خردمند پاکیزه بوم / ز دریا بر آمد به دربند روم\nدر او فضل دیدند و فقر و تمیز / نهادند رختش به جایی عزیز\nسر صالحان گفت روزی به مرد / که خاشاک مسجد بیفشان و گرد\nهمان کاین سخن مرد رهرو شنید / برون رفت و بازش کس آنجا ندید\nبر آن حمل کردند یاران و پیر / که پروای خدمت نبودش فقیر\nدگر روز خادم گرفتش به راه / که ناخوب کردی به رأی تباه\nندانستی ای کودک خودپسند / که مردان ز خدمت به جایی رسند\nگرستن گرفت از سر صدق و سوز / که ای یار جان پرور دلفروز\nنه گرد اندر آن بقعه دیدم نه خاک / من آلوده بودم در آن جای پاک\nگرفتم قدم لاجرم باز پس / که پاکیزه به مسجد از خاک و خس\nطریقت جز این نیست درویش را / که افکنده دارد تن خویش را\nبلندیت باید تواضع گزین / که آن بام را نیست سلم جز این",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004004",
        "title": "باب چهارم در تواضع - بخش ۴ - حکایت بایزید بسطامی",
        "content": "سعدی - بوستان - باب چهارم در تواضع\n بخش ۴ - حکایت بایزید بسطامی\n\nشنیدم که وقتی سحرگاه عید / ز گرمابه آمد برون بایزید\nیکی طشت خاکسترش بی‌خبر / فرو ریختند از سرایی به سر\nهمی گفت شولیده دستار و موی / کف دست شکرانه مالان به روی\nکه ای نفس من در خور آتشم / به خاکستری روی در هم کشم؟\nبزرگان نکردند در خود نگاه / خدابینی از خویشتن بین مخواه\nبزرگی به ناموس و گفتار نیست / بلندی به دعوی و پندار نیست\nتواضع سر رفعت افرازدت / تکبر به خاک اندر اندازدت\nبه گردن فتد سرکش تند خوی / بلندیت باید بلندی مجوی\nز مغرور دنیا ره دین مجوی / خدابینی از خویشتن بین مجوی\nگرت جاه باید مکن چون خسان / به چشم حقارت نگه در کسان\nگمان کی برد مردم هوشمند / که در سرگرانی است قدر بلند؟\nاز این نامورتر محلی مجوی / که خوانند خلقت پسندیده خوی\nنه گر چون تویی بر تو کبر آورد / بزرگش نبینی به چشم خرد؟\nتو نیز ار تکبر کنی همچنان / نمایی، که پیشت تکبر کنان\nچو استاده‌ای بر مقامی بلند / بر افتاده گر هوشمندی مخند\nبسا ایستاده در آمد ز پای / که افتادگانش گرفتند جای\nگرفتم که خود هستی از عیب پاک / تعنت مکن بر من عیب‌ناک\nیکی حلقهٔ کعبه دارد به دست / یکی در خراباتی افتاده مست\nگر آن را بخواند، که نگذاردش؟ / ور این را براند، که باز آردش؟\nنه مستظهر است آن به اعمال خویش / نه این را در توبه بسته‌ست پیش",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004005",
        "title": "باب چهارم در تواضع - بخش ۵ - حکایت عیسی (ع) و عابد و ناپارسا",
        "content": "سعدی - بوستان - باب چهارم در تواضع\n بخش ۵ - حکایت عیسی (ع) و عابد و ناپارسا\n\nشنیدستم از راویان کلام / که در عهد عیسی علیه‌السلام\nیکی زندگانی تلف کرده بود / به جهل و ضلالت سر آورده بود\nدلیری سیه نامه‌ای سخت دل / ز ناپاکی ابلیس در وی خجل\nبه سر برده ایام، بی حاصلی / نیاسوده تا بوده از وی دلی\nسرش خالی از عقل و از احتشام / شکم فربه از لقمه‌های حرام\nبه ناراستی دامن آلوده‌ای / به ناداشتی دوده اندوده‌ای\nنه چشمی چو بینندگان راست رو / نه گوشی چو مردم نصیحت شنو\nچو سال بد از وی خلایق نفور / نمایان به هم چون مه نو ز دور\nهوی و هوس خرمنش سوخته / جوی نیکنامی نیندوخته\nسیه نامه چندان تنعم براند / که در نامه جای نبشتن نماند\nگنهکار و خودرای و شهوت پرست / به غفلت شب و روز مخمور و مست\nشنیدم که عیسی در آمد ز دشت / به مقصوره عابدی برگذشت\nبه زیر آمد از غرفه خلوت نشین / به پایش در افتاد سر بر زمین\nگنهکار برگشته اختر ز دور / چو پروانه حیران در ایشان ز نور\nتأمل به حسرت کنان شرمسار / چو درویش در دست سرمایه‌دار\nخجل زیر لب عذرخواهان به سوز / ز شبهای در غفلت آورده روز\nسرشک غم از دیده باران چو میغ / که عمرم به غفلت گذشت ای دریغ!\nبر انداختم نقد عمر عزیز / به دست از نکویی نیاورده چیز\nچو من زنده هرگز مبادا کسی / که مرگش به از زندگانی بسی\nبرست آن که در عهد طفلی بمرد / که پیرانه سر شرمساری نبرد\nگناهم ببخش ای جهان آفرین / که گر با من آید فبئس القرین\nنگون مانده از شرمساری سرش / روان آب حسرت به شیب و برش\nدر این گوشه نالان گنهکار پیر / که فریاد حالم رس ای دستگیر\nوز آن نیمه عابد سری پر غرور / ترش کرده بر فاسق ابرو ز دور\nکه این مدبر اندر پی ما چراست؟ / نگون بخت جاهل چه در خورد ماست؟\nبه گردن در آتش در افتاده‌ای / به باد هوی عمر بر داده‌ای\nچه خیر آمد از نفس تر دامنش / که صحبت بود با مسیح و منش؟\nچه بودی که زحمت ببردی ز پیش / به دوزخ برفتی پس کار خویش\nهمی رنجم از طلعت ناخوشش / مبادا که در من فتد آتشش\nبه محشر که حاضر شوند انجمن / خدایا تو با او مکن حشر من\nدر این بود و وحی از جلیل الصفات / در آمد به عیسی علیه الصلوة\nکه گر عالم است این و گر وی جهول / مرا دعوت هر دو آمد قبول\nتبه کرده ایام برگشته روز / بنالید بر من به زاری و سوز\nبه بیچارگی هر که آمد برم / نیندازمش ز آستان کرم\nعفو کردم از وی عملهای زشت / به انعام خویش آرمش در بهشت\nو گر عار دارد عبادت پرست / که در خلد با وی بود هم نشست\nبگو ننگ از او در قیامت مدار / که آن را به جنت برند این به نار\nکه آن را جگر خون شد از سوز و درد / گر این تکیه بر طاعت خویش کرد\nندانست در بارگاه غنی / که بیچارگی به ز کبر و منی\nکرا جامه پاک است و سیرت پلید / در دوزخش را نباید کلید\nبر این آستان عجز و مسکینیت / به از طاعت و خویشتن بینیت\nچو خود را ز نیکان شمردی بدی / نمی‌گنجد اندر خدایی خودی\nاگر مردی از مردی خود مگوی / نه هر شهسواری به در برد گوی\nپیاز آمد آن بی هنر جمله پوست / که پنداشت چون پسته مغزی در اوست\nاز این نوع طاعت نیاید به کار / برو عذر تقصیر طاعت بیار\nچه رند پریشان شوریده بخت / چه زاهد که بر خود کند کار سخت\nبه زهد و ورع کوش و صدق و صفا / ولیکن میفزای بر مصطفی\nنخورد از عبادت بر آن بی خرد / که با حق نکو بود و با خلق بد\nسخن ماند از عاقلان یادگار / ز سعدی همین یک سخن یاد دار\nگنهکار اندیشناک از خدای / به از پارسای عبادت نمای",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004006",
        "title": "باب چهارم در تواضع - بخش ۶ - حکایت دانشمند",
        "content": "سعدی - بوستان - باب چهارم در تواضع\n بخش ۶ - حکایت دانشمند\n\nفقیهی کهن جامهٔ تنگدست / در ایوان قاضی به صف بر نشست\nنگه کرد قاضی در او تیز تیز / معرف گرفت آستینش که خیز\nندانی که برتر مقام تو نیست / فروتر نشین، یا برو، یا بایست\nنه هر کس سزاوار باشد به صدر / کرامت به جاه است و منزل به قدر\nدگر ره چه حاجت ببیند کست؟ / همین شرمساری عقوبت بست\nبه عزت هر آن کاو فروتر نشست / به خواری نیفتد ز بالا به پست\nبه جای بزرگان دلیری مکن / چو سر پنجه‌ات نیست شیری مکن\nچو دید آن خردمند درویش رنگ / که بنشست و برخاست بختش به جنگ\nچو آتش برآورد بیچاره دود / فروتر نشست از مقامی که بود\nفقیهان طریق جدل ساختند / لم و لا اسلم درانداختند\nگشادند بر هم در فتنه باز / به لا و نعم کرده گردن دراز\nتو گفتی خروسان شاطر به جنگ / فتادند در هم به منقار و چنگ\nیکی بی خود از خشمناکی چو مست / یکی بر زمین می‌زند هر دو دست\nفتادند در عقدهٔ پیچ پیچ / که در حل آن ره نبردند هیچ\nکهن جامه در صف آخرترین / به غرش در آمد چو شیر عرین\nبگفت ای صنادید شرع رسول / به ابلاغ تنزیل و فقه و اصول\nدلایل قوی باید و معنوی / نه رگهای گردن به حجت قوی\nمرا نیز چوگان لعب است و گوی / بگفتند اگر نیک دانی بگوی\nبه کلک فصاحت بیانی که داشت / به دلها چو نقش نگین بر نگاشت\nسر از کوی صورت به معنی کشید / قلم بر سر حرف دعوی کشید\nبگفتندش از هر کنار آفرین / که بر عقل و طبعت هزار آفرین\nسمند سخن تا به جایی براند / که قاضی چو خر در وحل باز ماند\nبرون آمد از طاق و دستار خویش / به اکرام و لطفش فرستاد پیش\nکه هیهات قدر تو نشناختم / به شکر قدومت نپرداختم\nدریغ آیدم با چنین مایه‌ای / که بینم تو را در چنین پایه‌ای\nمعرف به دلداری آمد برش / که دستار قاضی نهد بر سرش\nبه دست و زبان منع کردش که دور / منه بر سرم پایبند غرور\nکه فردا شود بر کهن میزران / به دستار پنجه گزم سر گران\nچو مولام خوانند و صدر کبیر / نمایند مردم به چشمم حقیر\nتفاوت کند هرگز آب زلال / گرش کوزه زرین بود یا سفال؟\nخرد باید اندر سر مرد و مغز / نباید مرا چون تو دستار نغز\nکس از سر بزرگی نباشد به چیز / کدو سر بزرگ است و بی مغز نیز\nمیفراز گردن به دستار و ریش / که دستار پنبه‌ست و سبلت حشیش\nبه صورت کسانی که مردم وشند / چو صورت همان به که دم در کشند\nبه قدر هنر جست باید محل / بلندی و نحسی مکن چون زحل\nنی بوریا را بلندی نکوست / که خاصیت نیشکر خود در اوست\nبدین عقل و همت نخوانم کست / و گر می‌رود صد غلام از پست\nچه خوش گفت خرمهره‌ای در گلی / چو برداشتش پر طمع جاهلی\nمرا کس نخواهد خریدن به هیچ / به دیوانگی در حریرم مپیچ\nخبزدو همان قدر دارد که هست / وگر در میان شقایق نشست\nنه منعم به مال از کسی بهتر است / خر ار جل اطلس بپوشد خر است\nبدین شیوه مرد سخنگوی چست / به آب سخن کینه از دل بشست\nدل آزرده را سخت باشد سخن / چو خصمت بیفتاد سستی مکن\nچو دستت رسد مغز دشمن بر آر / که فرصت فرو شوید از دل غبار\nچنان ماند قاضی به جورش اسیر / که گفت ان هذا لیوم عسیر\nبه دندان گزید از تعجب یدین / بماندش در او دیده چون فرقدین\nوز آنجا جوان روی همت بتافت / برون رفت و بازش نشان کس نیافت\nغریو از بزرگان مجلس بخاست / که گویی چنین شوخ چشم از کجاست؟\nنقیب از پیش رفت و هر سو دوید / که مردی بدین نعت و صورت که دید؟\nیکی گفت از این نوع شیرین نفس / در این شهر سعدی شناسیم و بس\nبر آن صد هزار آفرین کاین بگفت / حق تلخ بین تا چه شیرین بگفت",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004007",
        "title": "باب چهارم در تواضع - بخش ۷ - حکایت توبه کردن ملک زادهٔ گنجه",
        "content": "سعدی - بوستان - باب چهارم در تواضع\n بخش ۷ - حکایت توبه کردن ملک زادهٔ گنجه\n\nیکی پادشه‌زاده در گنجه بود / که دور از تو ناپاک و سرپنجه بود\nبه مسجد در آمد سرایان و مست / می اندر سر و ساتکینی به دست\nبه مقصوره در پارسایی مقیم / زبانی دلاویز و قلبی سلیم\nتنی چند بر گفت او مجتمع / چو عالم نباشی کم از مستمع\nچو بی عزتی پیشه کرد آن حرون / شدند آن عزیزان خراب اندرون\nچو منکر بود پادشه را قدم / که یارد زد از امر معروف دم؟\nتحکم کند سیر بر بوی گل / فرو ماند آواز چنگ از دهل\nگرت نهی منکر بر آید ز دست / نشاید چو بی دست و پایان نشست\nوگر دست قدرت نداری، بگوی / که پاکیزه گردد به اندرز خوی\nچو دست و زبان را نماند مجال / به همت نمایند مردی رجال\nیکی پیش دانای خلوت نشین / بنالید و بگریست سر بر زمین\nکه باری بر این رند ناپاک و مست / دعا کن که ما بی زبانیم و دست\nدمی سوزناک از دلی با خبر / قوی تر که هفتاد تیغ و تبر\nبر آورد مرد جهاندیده دست / چه گفت ای خداوند بالا و پست\nخوش است این پسر وقتش از روزگار / خدایا همه وقت او خوش بدار\nکسی گفتش ای قدوهٔ راستی / بر این بد چرا نیکویی خواستی؟\nچو بد عهد را نیک خواهی ز بهر / چه بد خواستی بر سر خلق شهر؟\nچنین گفت بینندهٔ تیز هوش / چو سر سخن در نیابی مجوش\nبه طامات مجلس نیاراستم / ز داد آفرین توبه‌اش خواستم\nکه هر گه که باز آید از خوی زشت / به عیشی رسد جاودان در بهشت\nهمین پنج روز است عیش مدام / به ترک اندرش عیشهای مدام\nحدیثی که مرد سخن ساز گفت / کسی ز آن میان با ملک باز گفت\nز وجد آب در چشمش آمد چو میغ / ببارید بر چهره سیل دریغ\nبه نیران شوق اندرونش بسوخت / حیا دیده بر پشت پایش بدوخت\nبر نیک محضر فرستاد کس / در توبه کوبان که فریاد رس\nقدم رنجه فرمای تا سر نهم / سر جهل و ناراستی بر نهم\nدو رویه ستادند بر در سپاه / سخن پرور آمد در ایوان شاه\nشکر دید و عناب و شمع و شراب / ده از نعمت آباد و مردم خراب\nیکی غایب از خود، یکی نیم مست / یکی شعر گویان صراحی به دست\nز سویی بر آورده مطرب خروش / ز دیگر سو آواز ساقی که نوش\nحریفان خراب از می لعل رنگ / سر چنگی از خواب در بر چو چنگ\nنبود از ندیمان گردن فراز / به جز نرگس آن جا کسی دیده باز\nدف و چنگ با یکدگر سازگار / بر آورده زیر از میان ناله زار\nبفرمود و در هم شکستند خرد / مبدل شد آن عیش صافی به درد\nشکستند چنگ و گسستند رود / به در کرد گوینده از سر سرود\nبه میخانه در سنگ بر دن زدند / کدو را نشاندند و گردن زدند\nمی لاله گون از بط سرنگون / روان همچنان کز بط کشته خون\nخم آبستن خمر نه ماهه بود / در آن فتنه دختر بینداخت زود\nشکم تا به نافش دریدند مشک / قدح را بر او چشم خونی پر اشک\nبفرمود تا سنگ صحن سرای / بکندند و کردند نو باز جای\nکه گلگونه خمر یاقوت فام / به شستن نمی‌شد ز روی رخام\nعجب نیست بالوعه گر شد خراب / که خورد اندر آن روز چندان شراب\nدگر هر که بربط گرفتی به کف / قفا خوردی از دست مردم چو دف\nوگر فاسقی چنگ بردی به دوش / بمالیدی او را چو طنبور گوش\nجوان سر از کبر و پندار مست / چو پیران به کنج عبادت نشست\nپدر بارها گفته بودش به هول / که شایسته رو باش و پاکیزه قول\nجفای پدر برد و زندان و بند / چنان سودمندش نیامد که پند\nگرش سخت گفتی سخنگوی سهل / که بیرون کن از سر جوانی و جهل\nخیال و غرورش بر آن داشتی / که درویش را زنده نگذاشتی\nسپر نفکند شیر غران ز جنگ / نیندیشد از تیغ بران پلنگ\nبه نرمی ز دشمن توان کرد دوست / چو با دوست سختی کنی دشمن اوست\nچو سندان کسی سخت رویی نکرد / که خایسک تأدیب بر سر نخورد\nبه گفتن درشتی مکن با امیر / چو بینی که سختی کند، سست گیر\nبه اخلاق با هر که بینی بساز / اگر زیردست است اگر سرفراز\nکه این گردن از نازکی بر کشد / به گفتار خوش، و آن سر اندر کشد\nبه شیرین زبانی توان برد گوی / که پیوسته تلخی برد تندخوی\nتو شیرین زبانی ز سعدی بگیر / ترش روی را گو به تلخی بمیر",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004008",
        "title": "باب چهارم در تواضع - بخش ۸ - حکایت",
        "content": "سعدی - بوستان - باب چهارم در تواضع\n بخش ۸ - حکایت\n\nشکر خنده‌ای انگبین می‌فروخت / که دلها ز شیرینیش می‌بسوخت\nنباتی میان بسته چون نیشکر / بر او مشتری از مگس بیشتر\nگر او زهر برداشتی فی‌المثل / بخوردندی از دست او چون عسل\nگرانی نظر کرد در کار او / حسد برد بر گرم بازار او\nدگر روز شد گرد گیتی دوان / عسل بر سر و سرکه بر ابروان\nبسی گشت فریادخوان پیش و پس / که ننشست بر انگبینش مگس\nشبانگه چو نقدش نیامد به دست / به دلتنگ رویی به کنجی نشست\nچو عاصی ترش کرده روی از وعید / چو ابروی زندانیان روز عید\nزنی گفت بازی کنان شوی را / عسل تلخ باشد ترش روی را\nبه دوزخ برد مرد را خوی زشت / که اخلاق نیک آمده‌ست از بهشت\nبرو آب گرم از لب جوی خور / نه جلاب سرد ترش روی خور\nحرامت بود نان آن کس چشید / که چون سفره ابرو به هم در کشید\nمکن خواجه بر خویشتن کار سخت / که بدخوی باشد نگون‌سار بخت\nگرفتم که سیم و زرت چیز نیست / چو سعدی زبان خوشت نیز نیست؟",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004009",
        "title": "باب چهارم در تواضع - بخش ۹ - حکایت در معنی تواضع نیکمردان",
        "content": "سعدی - بوستان - باب چهارم در تواضع\n بخش ۹ - حکایت در معنی تواضع نیکمردان\n\nشنیدم که فرزانه‌ای حق پرست / گریبان گرفتش یکی رند مست\nاز آن تیره دل مرد صافی درون / قفا خورد و سر بر نکرد از سکون\nیکی گفتش آخر نه مردی تو نیز؟ / تحمل دریغ است از این بی تمیز\nشنید این سخن مرد پاکیزه خوی / بدو گفت از این نوع با من مگوی\nدرد مست نادان گریبان مرد / که با شیر جنگی سگالد نبرد\nز هشیار عاقل نزیبد که دست / زند در گریبان نادان مست\nهنرور چنین زندگانی کند / جفا بیند و مهربانی کند",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004010",
        "title": "باب چهارم در تواضع - بخش ۱۰ - حکایت در معنی عزت نفس مردان",
        "content": "سعدی - بوستان - باب چهارم در تواضع\n بخش ۱۰ - حکایت در معنی عزت نفس مردان\n\nسگی پای صحرانشینی گزید / به خشمی که زهرش ز دندان چکید\nشب از درد بیچاره خوابش نبرد / به خیل اندرش دختری بود خرد\nپدر را جفا کرد و تندی نمود / که آخر تو را نیز دندان نبود؟\nپس از گریه مرد پراکنده روز / بخندید کای بابک دلفروز\nمرا گر چه هم سلطنت بود و بیش / دریغ آمدم کام و دندان خویش\nمحال است اگر تیغ بر سر خورم / که دندان به پای سگ اندر برم\nتوان کرد با ناکسان بد رگی / ولیکن نیاید ز مردم سگی",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004011",
        "title": "باب چهارم در تواضع - بخش ۱۱ - حکایت خواجه نیکوکار و بنده نافرمان",
        "content": "سعدی - بوستان - باب چهارم در تواضع\n بخش ۱۱ - حکایت خواجه نیکوکار و بنده نافرمان\n\nبزرگی هنرمند آفاق بود / غلامش نکوهیده اخلاق بود\nاز این خفرگی موی کالیده‌ای / بدی، سرکه در روی مالیده‌ای\nچو ثعبانش آلوده دندان به زهر / گرو برده از زشت رویان شهر\nمدامش به روی آب چشم سبل / دویدی ز بوی پیاز بغل\nگره وقت پختن بر ابرو زدی / چو پختند با خواجه زانو زدی\nدمادم به نان خوردنش هم نشست / و گر مردی آبش ندادی به دست\nنه گفت اندر او کار کردی نه چوب / شب و روز از او خانه در کند و کوب\nگهی خار و خس در ره انداختی / گهی ماکیان در چه انداختی\nز سیماش وحشت فراز آمدی / نرفتی به کاری که باز آمدی\nکسی گفت از این بندهٔ بد خصال / چه خواهی؟ ادب ، یا هنر، یا جمال؟\nنیرزد وجودی بدین ناخوشی / که جورش پسندی و بارش کشی\nمنت بندهٔ خوب و نیکو سیر / به دست آرم، این را به نخاس بر\nو گر یک پشیز آورد سر مپیچ / گران است اگر راست خواهی به هیچ\nشنید این سخن مرد نیکو نهاد / بخندید کای یار فرخ نژاد\nبد است این پسر طبع و خویش ولیک / مرا زاو طبیعت شود خوی نیک\nچو زاو کرده باشم تحمل بسی / توانم جفا بردن از هر کسی\nتحمل چو زهرت نماید نخست / ولی شهد گردد چو در طبع رست",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004012",
        "title": "باب چهارم در تواضع - بخش ۱۲ - حکایت معروف کرخی و مسافر رنجور",
        "content": "سعدی - بوستان - باب چهارم در تواضع\n بخش ۱۲ - حکایت معروف کرخی و مسافر رنجور\n\nکسی راه معروف کرخی بجست / که بنهاد معروفی از سر نخست\nشنیدم که مهمانش آمد یکی / ز بیماریش تا به مرگ اندکی\nسرش موی و رویش صفا ریخته / به موییش جان در تن آویخته\nشب آنجا بیفکند و بالش نهاد / روان دست در بانگ و نالش نهاد\nنه خوابش گرفتی شبان یک نفس / نه از دست فریاد او خواب کس\nنهادی پریشان و طبعی درشت / نمی‌مرد و خلقی به حجت بکشت\nز فریاد و نالیدن و خفت و خیز / گرفتند از او خلق راه گریز\nز دیار مردم در آن بقعه کس / همان ناتوان ماند و معروف و بس\nشنیدم که شبها ز خدمت نخفت / چو مردان میان بست و کرد آنچه گفت\nشبی بر سرش لشکر آورد خواب / که چند آورد مرد ناخفته تاب؟\nبه یک دم که چشمانش خفتن گرفت / مسافر پراکنده گفتن گرفت\nکه لعنت بر این نسل ناپاک باد / که نامند و ناموس و زرقند و باد\nپلید اعتقادان پاکیزه پوش / فریبندهٔ پارسایی فروش\nچه داند لت انبانی از خواب مست / که بیچاره‌ای دیده بر هم نبست؟\nسخنهای منکر به معروف گفت / که یک دم چرا غافل از وی بخفت\nفرو خورد شیخ این حدیث از کرم / شنیدند پوشیدگان حرم\nیکی گفت معروف را در نهفت / شنیدی که درویش نالان چه گفت؟\nبرو زاین سپس گو سر خویش گیر / گرانی مکن جای دیگر بمیر\nنکویی و رحمت به جای خود است / ولی با بدان نیکمردی بد است\nسر سفله را گرد بالش منه / سر مردم آزار بر سنگ به\nمکن با بدان نیکی ای نیکبخت / که در شوره نادان نشاند درخت\nنگویم مراعات مردم مکن / کرم پیش نامردمان گم مکن\nبه اخلاق نرمی مکن با درشت / که سگ را نمالند چون گربه پشت\nگر انصاف خواهی سگ حق شناس / به سیرت به از مردم ناسپاس\nبه برفاب رحمت مکن بر خسیس / چو کردی مکافات بر یخ نویس\nندیدم چنین پیچ بر پیچ کس / مکن هیچ رحمت بر این هیچ کس\nبخندید و گفت ای دلارام جفت / پریشان مشو زاین پریشان که گفت\nگر از ناخوشی کرد بر من خروش / مرا ناخوش از وی خوش آمد به گوش\nجفای چنین کس نباید شنود / که نتواند از بی‌قراری غنود\nچو خود را قوی حال بینی و خوش / به شکرانه بار ضعیفان بکش\nاگر خود همین صورتی چون طلسم / بمیری و اسمت بمیرد چو جسم\nوگر پرورانی درخت کرم / بر نیکنامی خوری لاجرم\nنبینی که در کرخ تربت بسی است / به جز گور معروف، معروف نیست\nبه دولت کسانی سر افراختند / که تاج تکبر بینداختند\nتکبر کند مرد حشمت پرست / نداند که حشمت به حلم اندر است",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004013",
        "title": "باب چهارم در تواضع - بخش ۱۳ - حکایت در معنی سفاهت نااهلان",
        "content": "سعدی - بوستان - باب چهارم در تواضع\n بخش ۱۳ - حکایت در معنی سفاهت نااهلان\n\nطمع برد شوخی به صاحبدلی / نبود آن زمان در میان حاصلی\nکمربند و دستش تهی بود و پاک / که زر برفشاندی به رویش چو خاک\nبرون تاخت خواهندهٔ خیره روی / نکوهیدن آغاز کردش به کوی\nکه زنهار از این کژدمان خموش / پلنگان درندهٔ صوف پوش\nکه چون گربه زانو به دل برنهند / و گر صیدی افتد چو سگ در جهند\nسوی مسجد آورده دکان شید / که در خانه کمتر توان یافت صید\nره کاروان شیرمردان زنند / ولی جامه مردم اینان کنند\nسپید و سیه پاره بر دوخته / به سالوس و پنهان زر اندوخته\nزهی جو فروشان گندم نمای / جهانگرد شبکوک خرمن گدای\nمبین در عبادت که پیرند و سست / که در رقص و حالت جوانند و چست\nچرا کرد باید نماز از نشست / چو در رقص بر می‌توانند جست؟\nعصای کلیمند بسیار خوار / به ظاهر چنین زرد روی و نزار\nنه پرهیزگار و نه دانشورند / همین بس که دنیا به دین می‌خورند\nعبایی بلیلانه در تن کنند / به دخل حبش جامهٔ زن کنند\nز سنت نبینی در ایشان اثر / مگر خواب پیشین و نان سحر\nشکم تا سر آکنده از لقمه تنگ / چو زنبیل دریوزه هفتاد رنگ\nنخواهم در این وصف از این بیش گفت / که شنعت بود سیرت خویش گفت\nفرو گفت از این شیوه نادیده گوی / نبیند هنر دیدهٔ عیبجوی\nیکی کرده بی آبرویی بسی / چه غم داردش ز آبروی کسی؟\nمریدی به شیخ این سخن نقل کرد / گر انصاف پرسی، نه از عقل کرد\nبدی در قفا عیب من کرد و خفت / بتر زاو قرینی که آورد و گفت\nیکی تیری افکند و در ره فتاد / وجودم نیازرد و رنجم نداد\nتو برداشتی و آمدی سوی من / همی در سپوزی به پهلوی من\nبخندید صاحبدل نیکخوی / که سهل است از این صعب تر گو بگوی\nهنوز آنچه گفت از بدم اندکی است / از آنها که من دانم از صد یکی است\nز روی گمان بر من اینها که بست / من از خود یقین می‌شناسم که هست\nوی امسال پیوست با ما وصال / کجا داندم عیب هفتاد سال؟\nبه از من کس اندر جهان عیب من / نداند به جز عالم الغیب من\nندیدم چنین نیک پندار کس / که پنداشت عیب من این است و بس\nبه محشر گواه گناهم گر اوست / ز دوزخ نترسم که کارم نکوست\nگرم عیب گوید بد اندیش من / بیا گو ببر نسخه از پیش من\nکسان مرد راه خدا بوده‌اند / که برجاس تیر بلا بوده‌اند\nزبون باش چون پوستینت درند / که صاحبدلان بار شوخان برند\nگر از خاک مردان سبویی کنند / به سنگش ملامت کنان بشکنند",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004014",
        "title": "باب چهارم در تواضع - بخش ۱۴ - حکایت",
        "content": "سعدی - بوستان - باب چهارم در تواضع\n بخش ۱۴ - حکایت\n\nملک صالح از پادشاهان شام / برون آمدی صبحدم با غلام\nبگشتی در اطراف بازار و کوی / به رسم عرب نیمه بر بسته روی\nکه صاحب نظر بود و درویش دوست / هر آن کاین دو دارد ملک صالح اوست\nدو درویش در مسجدی خفته یافت / پریشان دل و خاطر آشفته یافت\nشب سردشان دیده نابرده خواب / چو حربا تأمل کنان آفتاب\nیکی زآن دو می گفت با دیگری / که هم روز محشر بود داوری\nگر این پادشاهان گردن فراز / که در لهو و عیشند و با کام و ناز\nدر آیند با عاجزان در بهشت / من از گور سر بر نگیرم ز خشت\nبهشت برین ملک و مأوای ماست / که بند غم امروز بر پای ماست\nهمه عمر از اینان چه دیدی خوشی / که در آخرت نیز زحمت کشی؟\nاگر صالح آنجا به دیوار باغ / بر آید، به کفشش بدرم دماغ\nچو مرد این سخن گفت و صالح شنید / دگر بودن آنجا مصالح ندید\nدمی رفت تا چشمهٔ آفتاب / ز چشم خلایق فرو شست خواب\nدوان هر دو را کس فرستاد و خواند / به هیبت نشست و به حرمت نشاند\nبر ایشان ببارید باران جود / فرو شستشان گرد ذل از وجود\nپس از رنج سرما و باران و سیل / نشستند با نامداران خیل\nگدایان بی جامه شب کرده روز / معطر کنان جامه بر عود سوز\nیکی گفت از اینان ملک را نهان / که ای حلقه در گوش حکمت جهان\nپسندیدگان در بزرگی رسند / ز ما بندگانت چه آمد پسند؟\nشهنشه ز شادی چو گل بر شکفت / بخندید در روی درویش و گفت\nمن آن کس نیم کز غرور حشم / ز بیچارگان روی در هم کشم\nتو هم با من از سر بنه خوی زشت / که ناسازگاری کنی در بهشت\nمن امروز کردم در صلح باز / تو فردا مکن در به رویم فراز\nچنین راه اگر مقبلی پیش گیر / شرف بایدت دست درویش گیر\nبر از شاخ طوبی کسی بر نداشت / که امروز تخم ارادت نکاشت\nارادت نداری سعادت مجوی / به چوگان خدمت توان برد گوی\nتو را کی بود چون چراغ التهاب / که از خود پری همچو قندیل از آب؟\nوجودی دهد روشنایی به جمع / که سوزیش در سینه باشد چو شمع",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004015",
        "title": "باب چهارم در تواضع - بخش ۱۵ - حکایت در محرومی خویشتن بینان",
        "content": "سعدی - بوستان - باب چهارم در تواضع\n بخش ۱۵ - حکایت در محرومی خویشتن بینان\n\nیکی در نجوم اندکی دست داشت / ولی از تکبر سری مست داشت\nبر کوشیار آمد از راه دور / دلی پر ارادت، سری پر غرور\nخردمند از او دیده بردوختی / یکی حرف در وی نیاموختی\nچو بی بهره عزم سفر کرد باز / بدو گفت دانای گردن فراز\nتو خود را گمان برده‌ای پر خرد / انائی که پر شد دگر چون برد؟\nز دعوی پری زان تهی می‌روی / تهی آی تا پر معانی شوی\nز هستی در آفاق سعدی صفت / تهی گرد و باز آی پر معرفت",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004016",
        "title": "باب چهارم در تواضع - بخش ۱۶ - حکایت",
        "content": "سعدی - بوستان - باب چهارم در تواضع\n بخش ۱۶ - حکایت\n\nبه خشم از ملک بنده‌ای سربتافت / بفرمود جستن کسش در نیافت\nچو بازآمد از راه خشم و ستیز / به شمشیر زن گفت خونش بریز\nبه خون تشنه جلاد نامهربان / برون کرد دشنه چو تشنه زبان\nشنیدم که گفت از دل تنگ ریش / خدایا بحل کردمش خون خویش\nکه پیوسته در نعمت و ناز و نام / در اقبال او بوده‌ام دوستکام\nمبادا که فردا به خون منش / بگیرند و خرم شود دشمنش\nملک را چو گفت وی آمد به گوش / دگر دیگ خشمش نیاورد جوش\nبسی بر سرش داد و بر دیده بوس / خداوند رایت شد و طبل و کوس\nبه رفق از چنان سهمگن جایگاه / رسانید دهرش بدان پایگاه\nغرض زین حدیث آن که گفتار نرم / چو آب است بر آتش مرد گرم\nتواضع کن ای دوست با خصم تند / که نرمی کند تیغ برنده کند\nنبینی که در معرض تیغ و تیر / بپوشند خفتان صد تو حریر",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004017",
        "title": "باب چهارم در تواضع - بخش ۱۷ - حکایت در معنی تواضع و نیازمندی",
        "content": "سعدی - بوستان - باب چهارم در تواضع\n بخش ۱۷ - حکایت در معنی تواضع و نیازمندی\n\nز ویرانهٔ عارفی ژنده پوش / یکی را نباح سگ آمد به گوش\nبه دل گفت کوی سگ اینجا چراست؟ / درآمد که درویش صالح کجاست؟\nنشان سگ از پیش و از پس ندید / به جز عارف آنجا دگر کس ندید\nخجل باز گردیدن آغاز کرد / که شرم آمدش بحث این راز کرد\nشنید از درون عارف آواز پای / هلا گفت بر در چه پایی؟ در آی\nمپندار ای دیدهٔ روشنم / کز ایدر سگ آواز کرد، این منم\nچو دیدم که بیچارگی می‌خرد / نهادم ز سر کبر و رای و خرد\nچو سگ بر درش بانگ کردم بسی / که مسکین تر از سگ ندیدم کسی\nچو خواهی که در قدر والا رسی / ز شیب تواضع به بالا رسی\nدر این حضرت آنان گرفتند صدر / که خود را فروتر نهادند قدر\nچو سیل اندر آمد به هول و نهیب / فتاد از بلندی به سر در نشیب\nچو شبنم بیفتاد مسکین و خرد / به مهر آسمانش به عیوق برد",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004018",
        "title": "باب چهارم در تواضع - بخش ۱۸ - حکایت حاتم اصم",
        "content": "سعدی - بوستان - باب چهارم در تواضع\n بخش ۱۸ - حکایت حاتم اصم\n\nگروهی برآنند از اهل سخن / که حاتم اصم بود، باور مکن\nبرآمد طنین مگس بامداد / که در چنبر عنکبوتی فتاد\nهمه ضعف و خاموشیش کید بود / مگس قند پنداشتش قید بود\nنگه کرد شیخ از سر اعتبار / که ای پایبند طمع پای دار\nنه هر جا شکر باشد و شهد و قند / که در گوشه‌ها دامیار است و بند\nیکی گفت از آن حلقهٔ اهل رای / عجب دارم ای مرد راه خدای\nمگس را تو چون فهم کردی خروش / که ما را به دشواری آمد به گوش؟\nتو آگاه گشتی به بانگ مگس / نشاید اصم خواندنت زین سپس\nتبسم کنان گفت ای تیز هوش / اصم به که گفتار باطل نیوش\nکسانی که با ما به خلوت درند / مرا عیب پوش و ثنا گسترند\nچو پوشیده دارند اخلاق دون / کند هستیم زیر، طبع زبون\nفرا می‌نمایم که می‌نشنوم / مگر کز تکلف مبرا شوم\nچو کالیو دانندم اهل نشست / بگویند نیک و بدم هر چه هست\nاگر بد شنیدن نیاید خوشم / ز کردار بد دامن اندر کشم\nبه حبل ستایش فرا چه مشو / چو حاتم اصم باش و عیبت شنو",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004019",
        "title": "باب چهارم در تواضع - بخش ۱۹ - حکایت زاهد تبریزی",
        "content": "سعدی - بوستان - باب چهارم در تواضع\n بخش ۱۹ - حکایت زاهد تبریزی\n\nعزیزی در اقصای تبریز بود / که همواره بیدار و شب خیز بود\nشبی دید جایی که دزدی کمند / بپیچید و بر طرف بامی فکند\nکسان را خبر کرد و آشوب خاست / ز هر جانبی مرد با چوب خاست\nچو نامردم آواز مردم شنید / میان خطر جای بودن ندید\nنهیبی از آن گیر و دار آمدش / گریز به وقت اختیار آمدش\nز رحمت دل پارسا موم شد / که شب دزد بیچاره محروم شد\nبه تاریکی از پی فراز آمدش / به راهی دگر پیشباز آمدش\nکه یارا مرو کآشنای توام / به مردانگی خاک پای توام\nندیدم به مردانگی چون تو کس / که جنگاوری بر دو نوع است و بس\nیکی پیش خصم آمدن مردوار / دوم جان به در بردن از کارزار\nبر این هر دو خصلت غلام توام / چه نامی که مولای نام توام؟\nگرت رای باشد به حکم کرم / به جایی که می‌دانمت ره برم\nسرایی است کوتاه و در بسته سخت / نپندارم آنجا خداوند رخت\nکلوخی دو بالای هم بر نهیم / یکی پای بر دوش دیگر نهیم\nبه چندان که در دستت افتد بساز / از آن به که گردی تهیدست باز\nبه دلداری و چاپلوسی و فن / کشیدش سوی خانهٔ خویشتن\nجوانمرد شبرو فرو داشت دوش / به کتفش برآمد خداوند هوش\nبه غلطاق و دستار و رختی که داشت / ز بالا به دامان او در گذاشت\nوز آنجا برآورد غوغا که دزد / ثواب ای جوانان و یاری و مزد\nبه در جست از آشوب دزد دغل / دوان، جامهٔ پارسا در بغل\nدل آسوده شد مرد نیک اعتقاد / که سرگشته‌ای را برآمد مراد\nخبیثی که بر کس ترحم نکرد / ببخشود بر وی دل نیکمرد\nعجب ناید از سیرت بخردان / که نیکی کنند از کرم با بدان\nدر اقبال نیکان بدان می‌زیند / وگر چه بدان اهل نیکی نیند",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004020",
        "title": "باب چهارم در تواضع - بخش ۲۰ - حکایت در معنی احتمال از دشمن از بهر دوست",
        "content": "سعدی - بوستان - باب چهارم در تواضع\n بخش ۲۰ - حکایت در معنی احتمال از دشمن از بهر دوست\n\nیکی را چو سعدی دلی ساده بود / که با ساده رویی در افتاده بود\nجفا بردی از دشمن سختگوی / ز چوگان سختی بخستی چو گوی\nز کس چین بر ابرو نینداختی / ز یاری به تندی نپرداختی\nیکی گفتش آخر تو را ننگ نیست؟ / خبر زین همه سیلی و سنگ نیست؟\nتن خویشتن سغبه دونان کنند / ز دشمن تحمل زبونان کنند\nنشاید ز دشمن خطا درگذاشت / که گویند یارا و مردی نداشت\nبدو گفت شیدای شوریده سر / جوابی که شاید نبشتن به زر\nدلم خانهٔ مهر یار است و بس / از آن می‌نگنجد در او کین کس\nچه خوش گفت بهلول فرخنده خوی / چو بگذشت بر عارفی جنگجوی\nگر این مدعی دوست بشناختی / به پیکار دشمن نپرداختی\nگر از هستی حق خبر داشتی / همه خلق را نیست پنداشتی",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004021",
        "title": "باب چهارم در تواضع - بخش ۲۱ - حکایت لقمان حکیم",
        "content": "سعدی - بوستان - باب چهارم در تواضع\n بخش ۲۱ - حکایت لقمان حکیم\n\nشنیدم که لقمان سیه‌فام بود / نه تن‌پرور و نازک اندام بود\nیکی بندهٔ خویش پنداشتش / زبون دید و در کار گل داشتش\nجفا دید و با جور و قهرش بساخت / به سالی سرایی ز بهرش بساخت\nچو پیش آمدش بندهٔ رفته باز / ز لقمانش آمد نهیبی فراز\nبه پایش در افتاد و پوزش نمود / بخندید لقمان که پوزش چه سود؟\nبه سالی ز جورت جگر خون کنم / به یک ساعت از دل به در چون کنم؟\nولی هم ببخشایم ای نیکمرد / که سود تو ما را زیانی نکرد\nتو آباد کردی شبستان خویش / مرا حکمت و معرفت گشت بیش\nغلامی است در خیلم ای نیکبخت / که فرمایمش وقتها کار سخت\nدگر ره نیازارمش سخت، دل / چو یاد آیدم سختی کار گل\nهر آن کس که جور بزرگان نبرد / نسوزد دلش بر ضعیفان خرد\nگر از حاکمان سختت آید سخن / تو بر زیردستان درشتی مکن\nنکو گفت بهرام شه با وزیر / که دشوار با زیردستان مگیر",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004022",
        "title": "باب چهارم در تواضع - بخش ۲۲ - حکایت جنید و سیرت او در تواضع",
        "content": "سعدی - بوستان - باب چهارم در تواضع\n بخش ۲۲ - حکایت جنید و سیرت او در تواضع\n\nشنیدم که در دشت صنعا جنید / سگی دید برکنده دندان صید\nز نیروی سر پنجهٔ شیر گیر / فرومانده عاجز چو روباه پیر\nپس از غرم و آهو گرفتن به پی / لگد خوردی از گوسفندان حی\nچو مسکین و بی طاقتش دید و ریش / بدو داد یک نیمه از زاد خویش\nشنیدم که می‌گفت و خوش می‌گریست / که داند که بهتر ز ما هر دو کیست؟\nبه ظاهر من امروز از این بهترم / دگر تا چه راند قضا بر سرم\nگرم پای ایمان نلغزد ز جای / به سر بر نهم تاج عفو خدای\nوگر کسوت معرفت در برم / نماند، به بسیار از این کمترم\nکه سگ با همه زشت نامی چو مرد / مر او را به دوزخ نخواهند برد\nره این است سعدی که مردان راه / به عزت نکردند در خود نگاه\nاز‍‍‍‍‍‍‍‍ آن بر ملائک شرف داشتند / که خود را به از سگ نپنداشتند",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004023",
        "title": "باب چهارم در تواضع - بخش ۲۳ - حکایت زاهد و بربط زن",
        "content": "سعدی - بوستان - باب چهارم در تواضع\n بخش ۲۳ - حکایت زاهد و بربط زن\n\nیکی بربطی در بغل داشت مست / به شب در سر پارسایی شکست\nچو روز آمد آن نیکمرد سلیم / بر سنگدل برد یک مشت سیم\nکه دوشینه معذور بودی و مست / تو را و مرا بربط و سر شکست\nمرا به شد آن زخم و برخاست بیم / تو را به نخواهد شد الا به سیم\nاز این دوستان خدا بر سرند / که از خلق بسیار بر سر خورند",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004024",
        "title": "باب چهارم در تواضع - بخش ۲۴ - حکایت صبر مردان بر جفا",
        "content": "سعدی - بوستان - باب چهارم در تواضع\n بخش ۲۴ - حکایت صبر مردان بر جفا\n\nشنیدم که در خاک وخش از مهان / یکی بود در کنج خلوت نهان\nمجرد به معنی نه عارف به دلق / که بیرون کند دست حاجت به خلق\nسعادت گشاده دری سوی او / در از دیگران بسته بر روی او\nزبان آوری بی‌خرد سعی کرد / ز شوخی به بد گفتن نیکمرد\nکه زنهار از این مکر و دستان و ریو / بجای سلیمان نشستن چو دیو\nدمادم بشویند چون گربه روی / طمع کرده در صید موشان کوی\nریاضت کش از بهر نام و غرور / که طبل تهی را رود بانگ دور\nهمی گفت و خلقی بر او انجمن / بر ایشان تفرج کنان مرد و زن\nشنیدم که بگریست دانای وخش / که یارب مر این بنده را توبه بخش\nوگر راست گفت ای خداوند پاک / مرا توبه ده تا نگردم هلاک\nپسند آمد از عیب جوی خودم / که معلوم من کرد خوی بدم\nگر آنی که دشمنت گوید، مرنج / وگر نیستی، گو برو بادسنج\nاگر ابلهی مشک را گنده گفت / تو مجموع باش او پراکنده گفت\nوگر می‌رود در پیاز این سخن / چنین است گو گنده مغزی مکن\nنگیرد خردمند روشن ضمیر / زبان بند دشمن ز هنگامه گیر\nنه آیین عقل است و رای و خرد / که دانا فریب مشعبد خورد\nپس کار خویش آنکه عاقل نشست / زبان بداندیش بر خود ببست\nتو نیکو روش باش تا بد سگال / نیابد به نقص تو گفتن مجال\nچو دشوارت آمد ز دشمن سخن / نگر تا چه عیبت گرفت آن مکن\nجز آن کس ندانم نکو گوی من / که روشن کند بر من آهوی من",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004025",
        "title": "باب چهارم در تواضع - بخش ۲۵ - حکایت امیرالمؤمنین علی (ع) و سیرت پاک او",
        "content": "سعدی - بوستان - باب چهارم در تواضع\n بخش ۲۵ - حکایت امیرالمؤمنین علی (ع) و سیرت پاک او\n\nکسی مشکلی برد پیش علی / مگر مشکلش را کند منجلی\nامیر عدوبند کشور گشای / جوابش بگفت از سر علم و رای\nشنیدم که شخصی در آن انجمن / بگفتا چنین نیست یا باالحسن\nنرنجید از او حیدر نامجوی / بگفت ار تو دانی از این به بگوی\nبگفت آنچه دانست و بایسته گفت / به گل چشمهٔ خور نشاید نهفت\nپسندید از او شاه مردان جواب / که من بر خطا بودم او بر صواب\nبه از ما سخنگوی دانا یکی است / که بالاتر از علم او علم نیست\nگر امروز بودی خداوند جاه / نکردی خود از کبر در وی نگاه\nبه در کردی از بارگه حاجبش / فرو کوفتندی به ناواجبش\nکه من بعد بی آبرویی مکن / ادب نیست پیش بزرگان سخن\nیکی را که پندار در سر بود / مپندار هرگز که حق بشنود\nز علمش ملال آید از وعظ ننگ / شقایق به باران نروید ز سنگ\nگرت در دریای فضل است خیز / به تذکیر در پای درویش ریز\nنبینی که از خاک افتاده خوار / بروید گل و بشکفد نوبهار\nمریز ای حکیم آستینهای در / چو می‌بینی از خویشتن خواجه پر\nبه چشم کسان در نیاید کسی / که از خود بزرگی نماید بسی\nمگو تا بگویند شکرت هزار / چو خود گفتی از کس توقع مدار",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004026",
        "title": "باب چهارم در تواضع - بخش ۲۶ - حکایت",
        "content": "سعدی - بوستان - باب چهارم در تواضع\n بخش ۲۶ - حکایت\n\nگدایی شنیدم که در تنگ جای / نهادش عمر پای بر پشت پای\nندانست درویش بیچاره کاوست / که رنجیده دشمن نداند ز دوست\nبرآشفت بر وی که کوری مگر؟ / بدو گفت سالار عادل عمر\nنه کورم ولیکن خطا رفت کار / ندانستم از من گنه در گذار\nچه منصف بزرگان دین بوده‌اند / که با زیردستان چنین بوده‌اند\nفروتن بود هوشمند گزین / نهد شاخ پر میوه سر بر زمین\nبنازند فردا تواضع کنان / نگون از خجالت سر گردنان\nاگر می‌بترسی ز روز شمار / از آن کز تو ترسد خطا در گذار\nمکن خیره بر زیر دستان ستم / که دستی است بالای دست تو هم",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004027",
        "title": "باب چهارم در تواضع - بخش ۲۷ - حکایت",
        "content": "سعدی - بوستان - باب چهارم در تواضع\n بخش ۲۷ - حکایت\n\nیکی خوب کردار خوش خوی بود / که بد سیرتان را نکو گوی بود\nبه خوابش کسی دید چون در گذشت / که باری حکایت کن از سرگذشت\nدهانی به خنده چو گل باز کرد / چو بلبل به صوتی خوش آغاز کرد\nکه بر من نکردند سختی بسی / که من سخت نگرفتمی بر کسی",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb004028",
        "title": "باب چهارم در تواضع - بخش ۲۸ - حکایت ذوالنون مصری",
        "content": "سعدی - بوستان - باب چهارم در تواضع\n بخش ۲۸ - حکایت ذوالنون مصری\n\nچنین یاد دارم که سقای نیل / نکرد آب بر مصر سالی سبیل\nگروهی سوی کوهساران شدند / به فریاد خواهان باران شدند\nگرستند و از گریه جویی روان / نیامد مگر گریهٔ آسمان\nبه ذوالنون خبر برد از ایشان کسی / که بر خلق رنج است و زحمت بسی\nفرو ماندگان را دعایی بکن / که مقبول را رد نباشد سخن\nشنیدم که ذوالنون به مدین گریخت / بسی بر نیامد که باران بریخت\nخبر شد به مدین پس از روز بیست / که ابر سیه دل بر ایشان گریست\nسبک عزم باز آمدن کرد پیر / که پر شد به سیل بهاران غدیر\nبپرسید از او عارفی در نهفت / چه حکمت در این رفتنت بود؟ گفت\nشنیدم که بر مرغ و مور و ددان / شود تنگ روزی به فعل بدان\nدر این کشور اندیشه کردم بسی / پریشان‌تر از خود ندیدم کسی\nبرفتم مبادا که از شر من / ببندد در خیر بر انجمن\nبهی بایدت لطف کن کان بهان / ندیدندی از خود بتر در جهان\nتو آنگه شوی پیش مردم عزیز / که مر خویشتن را نگیری به چیز\nبزرگی که خود را به خردی شمرد / به دنیا و عقبی بزرگی ببرد\nاز این خاکدان بنده‌ای پاک شد / که در پای کمتر کسی خاک شد\nالا ای که بر خاک ما بگذری / به خاک عزیزان که یاد آوری\nکه گر خاک شد سعدی، او را چه غم؟ / که در زندگی خاک بوده‌ست هم\nبه بیچارگی تن فرا خاک داد / وگر گرد عالم برآمد چو باد\nبسی برنیاید که خاکش خورد / دگر باره بادش به عالم برد\nمگر تا گلستان معنی شکفت / بر او هیچ بلبل چنین خوش نگفت\nعجب گر بمیرد چنین بلبلی / که بر استخوانش نروید گلی",
        "link1": "https://ganjoor.net/saadi/boostan/bab4/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb005001",
        "title": "باب پنجم در رضا - بخش ۱ - سر آغاز",
        "content": "سعدی - بوستان - باب پنجم در رضا\n بخش ۱ - سر آغاز\n\nشبی زیت فکرت همی سوختم / چراغ بلاغت می افروختم\nپراکنده گویی حدیثم شنید / جز احسنت گفتن طریقی ندید\nهم از خبث نوعی در آن درج کرد / که ناچار فریاد خیزد ز درد\nکه فکرش بلیغ است و رایش بلند / در این شیوهٔ زهد و طامات و پند\nنه در خشت و کوپال و گرز گران / که این شیوه ختم است بر دیگران\nنداند که ما را سر جنگ نیست / وگر نه مجال سخن تنگ نیست\nتوانم که تیغ زبان بر کشم / جهانی سخن را قلم در کشم\nبیا تا در این شیوه چالش کنیم / سر خصم را سنگ، بالش کنیم\nسعادت به بخشایش داورست / نه در چنگ و بازوی زور آورست\nچو دولت نبخشد سپهر بلند / نیاید به مردانگی در کمند\nنه سختی رسید از ضعیفی به مور / نه شیران به سرپنجه خوردند و زور\nچو نتوان بر افلاک دست آختن / ضروری است با گردشش ساختن\nگرت زندگانی نبشته‌ست دیر / نه مارت گزاید نه شمشیر و شیر\nوگر در حیاتت نمانده‌ست بهر / چنانت کشد نوشدارو که زهر\nنه رستم چو پایان روزی بخورد / شغاد از نهادش برآورد گرد؟",
        "link1": "https://ganjoor.net/saadi/boostan/bab5/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb005002",
        "title": "باب پنجم در رضا - بخش ۲ - حکایت",
        "content": "سعدی - بوستان - باب پنجم در رضا\n بخش ۲ - حکایت\n\nمرا در سپاهان یکی یار بود / که جنگاور و شوخ و عیار بود\nمدامش به خون دست و خنجر خضاب / بر آتش دل خصم از او چون کباب\nندیدمش روزی که ترکش نبست / ز پولاد پیکانش آتش نجست\nدلاور به سرپنجهٔ گاوزور / ز هولش به شیران در افتاده شور\nبه دعوی چنان ناوک انداختی / که عذرا به هر یک یک انداختی\nچنان خار در گل ندیدم که رفت / که پیکان او در سپرهای جفت\nنزد تارک جنگجویی به خشت / که خود و سرش را نه در هم سرشت\nچو گنجشک روز ملخ در نبرد / به کشتن چه گنجشک پیشش چه مرد\nگرش بر فریدون بدی تاختن / امانش ندادی به تیغ آختن\nپلنگانش از زور سرپنجه زیر / فرو برده چنگال در مغز شیر\nگرفتی کمربند جنگ آزمای / وگر کوه بودی بکندی ز جای\nزره پوش را چون تبرزین زدی / گذر کردی از مرد و بر زین زدی\nنه در مردی او را نه در مردمی / دوم در جهان کس شنید آدمی\nمرا یک دم از دست نگذاشتی / که با راست طبعان سری داشتی\nسفر ناگهم زان زمین در ربود / که بیشم در آن بقعه روزی نبود\nقضا نقل کرد از عراقم به شام / خوش آمد در آن خاک پاکم مقام\nمع القصه چندی ببودم مقیم / به رنج و به راحت، به امید و بیم\nدگر پر شد از شام پیمانه‌ام / کشید آرزومندی خانه‌ام\nقضا را چنان اتفاق اوفتاد / که بازم گذر بر عراق اوفتاد\nشبی سر فرو شد به اندیشه‌ام / به دل برگذشت آن هنر پیشه‌ام\nنمک ریش دیرینه‌ام تازه کرد / که بودم نمک خورده از دست مرد\nبه دیدار وی در سپاهان شدم / به مهرش طلبکار و خواهان شدم\nجوان دیدم از گردش دهر، پیر / خدنگش کمان، ارغوانش زریر\nچو کوه سپیدش سر از برف موی / دوان آبش از برف پیری به روی\nفلک دست قوت بر او یافته / سر دست مردیش بر تافته\nبدر کرده گیتی غرور از سرش / سر ناتوانی به زانو برش\nبدو گفتم ای سرور شیر گیر / چه فرسوده کردت چو روباه پیر؟\nبخندید کز روز جنگ تتر / بدر کردم آن جنگجویی ز سر\nزمین دیدم از نیزه چو نیستان / گرفته علمها چو آتش در آن\nبر انگیختم گرد هیجا چو دود / چو دولت نباشد تهور چه سود؟\nمن آنم که چون حمله آوردمی / به رمح از کف انگشتری بردمی\nولی چون نکرد اخترم یاوری / گرفتند گردم چو انگشتری\nغنیمت شمردم طریق گریز / که نادان کند با قضا پنجه تیز\nچه یاری کند مغفر و جوشنم / چو یاری نکرد اختر روشنم؟\nکلید ظفر چون نباشد به دست / به بازو در فتح نتوان شکست\nگروهی پلنگ افکن پیل زور / در آهن سر مرد و سم ستور\nهمان دم که دیدیم گرد سپاه / زره جامه کردیم و مغفر کلاه\nچو ابر اسب تازی برانگیختیم / چو باران بلارک فرو ریختیم\nدو لشکر به هم بر زدند از کمین / تو گفتی زدند آسمان بر زمین\nز باریدن تیر همچو تگرگ / به هر گوشه برخاست طوفان مرگ\nبه صید هژبران پرخاش ساز / کمند اژدهای دهن کرده باز\nزمین آسمان شد ز گرد کبود / چو انجم در او برق شمشیر و خود\nسواران دشمن چو دریافتیم / پیاده سپر در سپر بافتیم\nبه تیر و سنان موی بشکافتیم / چو دولت نبد روی بر تافتیم\nچه زور آورد پنجهٔ جهد مرد / چو بازوی توفیق یاری نکرد؟\nنه شمشیر گندآوران کند بود / که کین آوری ز اختر تند بود\nکس از لشکر ما ز هیجا برون / نیامد جز آغشته خفتان به خون\nچو صد دانه مجموع در خوشه‌ای / فتادیم هر دانه‌ای گوشه‌ای\nبه نامردی از هم بدادیم دست / چو ماهی که با جوشن افتد به شست\nکسان را نشد ناوک اندر حریر / که گفتم بدوزند سندان به تیر\nچو طالع ز ما روی بر پیچ بود / سپر پیش تیر قضا هیچ بود\nاز این بوالعجب‌تر حدیثی شنو / که بی بخت کوشش نیرزد دو جو",
        "link1": "https://ganjoor.net/saadi/boostan/bab5/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb005003",
        "title": "باب پنجم در رضا - بخش ۳ - حکایت تیرانداز اردبیلی",
        "content": "سعدی - بوستان - باب پنجم در رضا\n بخش ۳ - حکایت تیرانداز اردبیلی\n\nیکی آهنین پنجه در اردبیل / همی بگذرانید پیلک ز پیل\nنمد پوشی آمد به جنگش فراز / جوانی جهان سوز پیکار ساز\nبه پرخاش جستن چو بهرام گور / کمندی به کتفش بر از خام گور\nچو دید اردبیلی نمد پاره پوش / کمان در زه آورد و زه را به گوش\nبه پنجاه تیر خدنگش بزد / که یک چوبه بیرون نرفت از نمد\nدرآمد نمدپوش چون سام گرد / به خم کمندش درآورد و برد\nبه لشکرگهش برد و در خیمه دست / چو دزدان خونی به گردن ببست\nشب از غیرت و شرمساری نخفت / سحرگه پرستاری از خیمه گفت\nتو کآهن به ناوک بدوزی و تیر / نمدپوش را چون فتادی اسیر؟\nشنیدم که می‌گفت و خون می‌گریست / ندانی که روز اجل کس نزیست؟\nمن آنم که در شیوهٔ طعن و ضرب / به رستم در آموزم آداب حرب\nچو بازوی بختم قوی حال بود / ستبری پیلم نمد می‌نمود\nکنونم که در پنجه اقبیل نیست / نمد پیش تیرم کم از پیل نیست\nبه روز اجل نیزه جوشن درد / ز پیراهن بی اجل نگذرد\nکرا تیغ قهر اجل در قفاست / برهنه‌ست اگر جوشنش چند لاست\nورش بخت یاور بود، دهر پشت / برهنه نشاید به ساطور کشت\nنه دانا به سعی از اجل جان ببرد / نه نادان به ناساز خوردن بمرد",
        "link1": "https://ganjoor.net/saadi/boostan/bab5/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb005004",
        "title": "باب پنجم در رضا - بخش ۴ - حکایت طبیب و کرد",
        "content": "سعدی - بوستان - باب پنجم در رضا\n بخش ۴ - حکایت طبیب و کرد\n\nشبی کردی از درد پهلو نخفت / طبیبی در آن ناحیت بود و گفت\nاز این دست کاو برگ رز می‌خورد / عجب دارم ار شب به پایان برد\nکه در سینه پیکان تیر تتار / به از ثقل مأکول ناسازگار\nگر افتد به یک لقمه در روده پیچ / همه عمر نادان بر آید به هیچ\nقضا را طبیب اندر آن شب بمرد / چهل سال از این رفت و زنده‌ست کرد",
        "link1": "https://ganjoor.net/saadi/boostan/bab5/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb005005",
        "title": "باب پنجم در رضا - بخش ۵ - حکایت",
        "content": "سعدی - بوستان - باب پنجم در رضا\n بخش ۵ - حکایت\n\nیکی روستایی سقط شد خرش / علم کرد بر تاک بستان سرش\nجهاندیده پیری بر او بر گذشت / چنین گفت خندان به ناطور دشت\nمپندار جان پدر کاین حمار / کند دفع چشم بد از کشتزار\nکه این دفع چوب از سر و گوش خویش / نمی‌کرد تا ناتوان مرد و ریش\nچه داند طبیب از کسی رنج برد / که بیچاره خواهد خود از رنج مرد؟",
        "link1": "https://ganjoor.net/saadi/boostan/bab5/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb005006",
        "title": "باب پنجم در رضا - بخش ۶ - حکایت",
        "content": "سعدی - بوستان - باب پنجم در رضا\n بخش ۶ - حکایت\n\nشنیدم که دیناری از مفلسی / بیفتاد و مسکین بجستش بسی\nبه آخر سر ناامیدی بتافت / یکی دیگرش ناطلب کرده یافت\nبه بدبختی و نیکبختی قلم / بگردید و ما همچنان در شکم\nنه روزی به سرپنجگی می‌خورند / که سرپنجگان تنگ روزی ترند\nبسا چاره‌دانا به سختی بمرد / که بیچاره گوی سلامت ببرد",
        "link1": "https://ganjoor.net/saadi/boostan/bab5/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb005007",
        "title": "باب پنجم در رضا - بخش ۷ - حکایت",
        "content": "سعدی - بوستان - باب پنجم در رضا\n بخش ۷ - حکایت\n\nفرو کوفت پیری پسر را به چوب / بگفت ای پدر بی گناهم مکوب\nتوان بر تو از جور مردم گریست / ولی چون تو جورم کنی چاره چیست؟\nبه داور خروش، ای خداوند هوش / نه از دست داور برآور خروش",
        "link1": "https://ganjoor.net/saadi/boostan/bab5/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb005008",
        "title": "باب پنجم در رضا - بخش ۸ - حکایت مرد درویش و همسایهٔ توانگر",
        "content": "سعدی - بوستان - باب پنجم در رضا\n بخش ۸ - حکایت مرد درویش و همسایهٔ توانگر\n\nبلند اختری نام او بختیار / قوی دستگه بود و سرمایه‌دار\nبه کوی گدایان درش خانه بود / زرش همچو گندم به پیمانه بود\nچو درویش بیند توانگر به ناز / دلش بیش سوزد به داغ نیاز\nزنی جنگ پیوست با شوی خویش / شبانگه چو رفتش تهیدست، پیش\nکه کس چون تو بدبخت، درویش نیست / چو زنبور سرخت جز این نیش نیست\nبیاموز مردی ز همسایگان / که آخر نیم قحبهٔ رایگان\nکسان را زر و سیم و ملک است و رخت / چرا همچو ایشان نه‌ای نیکبخت؟\nبر آورد صافی دل صوف پوش / چو طبل از تهیگاه خالی خروش\nکه من دست قدرت ندارم به هیچ / به سرپنجه دست قضا بر مپیچ\nنکردند در دست من اختیار / که من خویشتن را کنم بختیار",
        "link1": "https://ganjoor.net/saadi/boostan/bab5/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb005009",
        "title": "باب پنجم در رضا - بخش ۹ - حکایت",
        "content": "سعدی - بوستان - باب پنجم در رضا\n بخش ۹ - حکایت\n\nیکی پیر درویش در خاک کیش / چه خوش گفت با همسر زشت خویش\nچو دست قضا زشت رویت سرشت / میندای گلگونه بر روی زشت\nکه حاصل کند نیکبختی به زور؟ / به سرمه که بینا کند چشم کور؟\nنیاید نکوکار از بد رگان / محال است دوزندگی از سگان\nهمه فیلسوفان یونان و روم / ندانند کرد انگبین از زقوم\nز وحشی نیاید که مردم شود / به سعی اندر او تربیت گم شود\nتوان پاک کردن ز زنگ آینه / ولیکن نیاید ز سنگ آینه\nبه کوشش نه روید گل از شاخ بید / نه زنگی به گرمابه گردد سپید\nچو رد می‌نگردد خدنگ قضا / سپر نیست مر بنده را جز رضا",
        "link1": "https://ganjoor.net/saadi/boostan/bab5/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb005010",
        "title": "باب پنجم در رضا - بخش ۱۰ - حکایت کرکس با زغن",
        "content": "سعدی - بوستان - باب پنجم در رضا\n بخش ۱۰ - حکایت کرکس با زغن\n\nچنین گفت پیش زغن کرکسی / که نبود ز من دوربین‌تر کسی\nزغن گفت از این در نشاید گذشت / بیا تا چه بینی بر اطراف دشت\nشنیدم که مقدار یک روزه راه / بکرد از بلندی به پستی نگاه\nچنین گفت دیدم گرت باور است / که یک دانه گندم به هامون بر است\nزغن را نماند از تعجب شکیب / ز بالا نهادند سر در نشیب\nچو کرکس بر دانه آمد فراز / گره شد بر او پایبندی دراز\nندانست از آن دانه‌ای خوردنش / که دهر افکند دام در گردنش\nنه آبستن در بود هر صدف / نه هر بار شاطر زند بر هدف\nزغن گفت از آن دانه دیدن چه سود / چو بینایی دام خصمت نبود؟\nشنیدم که می‌گفت و گردن به بند / نباشد حذر با قدر سودمند\nاجل چون به خونش بر آورد دست / قضا چشم باریک بینش ببست\nدر آبی که پیدا نگردد کنار / غرور شناور نیاید به کار",
        "link1": "https://ganjoor.net/saadi/boostan/bab5/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb005011",
        "title": "باب پنجم در رضا - بخش ۱۱ - حکایت",
        "content": "سعدی - بوستان - باب پنجم در رضا\n بخش ۱۱ - حکایت\n\nچه خوش گفت شاگرد منسوج باف / چو عنقا بر آورد و پیل و زراف\nمرا صورتی بر نیاید ز دست / که نقشش معلم ز بالا نبست\nگرت صورت حال بد یا نکوست / نگارندهٔ دست تقدیر، اوست\nدر این نوعی از شرک پوشیده هست / که زیدم بیازرد و عمروم بخست\nگرت دیده بخشد خداوند امر / نبینی دگر صورت زید و عمرو\nنپندارم ار بنده دم در کشد / خدایش به روزی قلم در کشد\nجهان آفرینت گشایش دهاد / که گر وی ببندد نشاید گشاد",
        "link1": "https://ganjoor.net/saadi/boostan/bab5/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb005012",
        "title": "باب پنجم در رضا - بخش ۱۲ - مثل",
        "content": "سعدی - بوستان - باب پنجم در رضا\n بخش ۱۲ - مثل\n\nشتر بچه با مادر خویش گفت: / بس از رفتن، آخر زمانی بخفت\nبگفت ار به دست منستی مهار / ندیدی کسم بارکش در قطار\nقضا کشتی آنجا که خواهد برد / وگر ناخدا جامه بر تن درد\nمکن سعدیا دیده بر دست کس / که بخشنده پروردگار است و بس\nاگر حق پرستی ز درها بست / که گر وی براند نخواند کست\nگر او تاجدارت کند سر بر آر / وگر نه سر نا امیدی بخار",
        "link1": "https://ganjoor.net/saadi/boostan/bab5/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb005013",
        "title": "باب پنجم در رضا - بخش ۱۳ - گفتار اندر اخلاص و برکت آن و ریا و آفت آن",
        "content": "سعدی - بوستان - باب پنجم در رضا\n بخش ۱۳ - گفتار اندر اخلاص و برکت آن و ریا و آفت آن\n\nعبادت به اخلاص نیت نکوست / وگر نه چه آید ز بی مغز پوست؟\nچه زنار مغ در میانت چه دلق / که در پوشی از بهر پندار خلق\nمکن گفتمت مردی خویش فاش / چو مردی نمودی مخنث مباش\nبه اندازهٔ بود باید نمود / خجالت نبرد آن که ننمود و بود\nکه چون عاریت بر کنند از سرش / نماید کهن جامه‌ای در برش\nاگر کوتهی پای چوبین مبند / که در چشم طفلان نمایی بلند\nوگر نقره اندوده باشد نحاس / توان خرج کردن بر ناشناس\nمنه جان من آب زر بر پشیز / که صراف دانا نگیرد به چیز\nزر اندودگان را به آتش برند / پدید آید آنگه که مس یا زرند\nندانی که بابای کوهی چه گفت / به مردی که ناموس را شب نخفت؟\nبرو جان بابا در اخلاص پیچ / که نتوانی از خلق رستن به هیچ\nکسانی که فعلت پسندیده‌اند / هنوز از تو نقش برون دیده‌اند\nچه قدر آورد بنده حوردیس / که زیر قبا دارد اندام پیس؟\nنشاید به دستان شدن در بهشت / که بازت رود چادر از روی زشت",
        "link1": "https://ganjoor.net/saadi/boostan/bab5/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb005014",
        "title": "باب پنجم در رضا - بخش ۱۴ - حکایت",
        "content": "سعدی - بوستان - باب پنجم در رضا\n بخش ۱۴ - حکایت\n\nشنیدم که نابالغی روزه داشت / به صد محنت آورد روزی به چاشت\nبه کتابش آن روز سائق نبرد / بزرگ آمدش طاعت از طفل خرد\nپدر دیده بوسید و مادر سرش / فشاندند بادام و زر بر سرش\nچو بر وی گذر کرد یک نیمه روز / فتاد اندر او ز آتش معده سوز\nبه دل گفت اگر لقمه چندی خورم / چه داند پدر غیب یا مادرم؟\nچو روی پسر در پدر بود و قوم / نهان خورد و پیدا به سر برد صوم\nکه داند چو در بند حق نیستی / اگر بی وضو در نماز ایستی؟\nپس این پیر از آن طفل نادان تر است / که از بهر مردم به طاعت در است\nکلید در دوزخ است آن نماز / که در چشم مردم گزاری دراز\nاگر جز به حق می‌رود جاده‌ات / در آتش فشانند سجاده‌ات",
        "link1": "https://ganjoor.net/saadi/boostan/bab5/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb005015",
        "title": "باب پنجم در رضا - بخش ۱۵ - حکایت",
        "content": "سعدی - بوستان - باب پنجم در رضا\n بخش ۱۵ - حکایت\n\nسیهکاری از نردبانی فتاد / شنیدم که هم در نفس جان بداد\nپسر چند روزی گرستن گرفت / دگر با حریفان نشستن گرفت\nبه خواب اندرش دید و پرسید حال / که چون رستی از حشر و نشر و سؤال؟\nبگفت ای پسر قصه بر من مخوان / به دوزخ در افتادم از نردبان\nنکو سیرتی بی تکلف برون / به از نیکنامی خراب اندرون\nبه نزدیک من شبرو راهزن / به از فاسق پارسا پیرهن\nیکی بر در خلق رنج آزمای / چه مزدش دهد در قیامت خدای؟\nز عمرو ای پسر چشم اجرت مدار / چو در خانهٔ زید باشی به کار\nنگویم تواند رسیدن به دوست / در این ره جز آن کس که رویش در اوست\nره راست رو تا به منزل رسی / تو در ره نه‌ای، زین قبل واپسی\nچو گاوی که عصار چشمش ببست / دوان تا به شب، شب همان جا که هست\nکسی گر بتابد ز محراب روی / به کفرش گواهی دهند اهل کوی\nتو هم پشت بر قبله‌ای در نماز / گرت در خدا نیست روی نیاز\nدرختی که بیخش بود برقرار / بپرور، که روزی دهد میوه بار\nگرت بیخ اخلاص در بوم نیست / از این بر کسی چون تو محروم نیست\nهر آن کافکند تخم بر روی سنگ / جوی وقت دخلش نیاید به چنگ\nمنه آبروی ریا را محل / که این آب در زیر دارد وحل\nچو در خفیه بد باشم و خاکسار / چه سود آب ناموس بر روی کار؟\nبه روی و ریا خرقه سهل است دوخت / گرش با خدا در توانی فروخت\nچه دانند مردم که در جامه کیست؟ / نویسنده داند که در نامه چیست\nچه وزن آورد جایی انبان باد / که میزان عدل است و دیوان داد؟\nمرائی که چندین ورع می‌نمود / بدیدند و هیچش در انبان نبود\nکنند ابره پاکیزه‌تر ز آستر / که آن در حجاب است و این در نظر\nبزرگان فراغ از نظر داشتند / از آن پرنیان آستر داشتند\nور آوازه خواهی در اقلیم فاش / برون حله کن گو درون حشو باش\nبه بازی نگفت این سخن بایزید / که از منکر ایمن‌ترم کز مرید\nکسانی که سلطان و شاهنشهند / سراسر گدایان این درگهند\nطمع در گدا، مرد معنی نبست / نشاید گرفتن در افتاده دست\nهمان به گر آبستن گوهری / که همچون صدف سر به خود در بری\nچو روی پرستیدنت در خداست / اگر جبرئیلت نبیند رواست\nتو را پند سعدی بس است ای پسر / اگر گوش گیری چو پند پدر\nگر امروز گفتار ما نشنوی / مبادا که فردا پشیمان شوی\nاز این به نصیحتگری بایدت / ندانم پس از من چه پیش آیدت!",
        "link1": "https://ganjoor.net/saadi/boostan/bab5/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb006001",
        "title": "باب ششم در قناعت - بخش ۱ - سر آغاز",
        "content": "سعدی - بوستان - باب ششم در قناعت\n بخش ۱ - سر آغاز\n\nخدا را ندانست و طاعت نکرد / که بر بخت و روزی قناعت نکرد\nقناعت توانگر کند مرد را / خبر کن حریص جهانگرد را\nسکونی به دست آور ای بی ثبات / که بر سنگ گردان نروید نبات\nمپرور تن ار مرد رای و هشی / که او را چو می‌پروری می‌کشی\nخردمند مردم هنر پرورند / که تن پروران از هنر لاغرند\nکسی سیرت آدمی گوش کرد / که اول سگ نفس خاموش کرد\nخور و خواب تنها طریق دد است / بر این بودن آیین نابخرد است\nخنک نیکبختی که در گوشه‌ای / به دست آرد از معرفت توشه‌ای\nبر آنان که شد سر حق آشکار / نکردند باطل بر او اختیار\nولیکن چو ظلمت نداند ز نور / چه دیدار دیوش چه رخسار حور\nتو خود را از آن در چه انداختی / که چه را ز ره باز نشناختی\nبر اوج فلک چون پرد جره باز / که در شهپرش بسته‌ای سنگ آز؟\nگرش دامن از چنگ شهوت رها / کنی، رفت تا سدرةالمنتهی\nبه کم کردن از عادت خویش خورد / توان خویشتن را ملک خوی کرد\nکجا سیر وحشی رسد در ملک / نشاید پرید از ثری بر فلک\nنخست آدمی سیرتی پیشه کن / پس آن گه ملک خویی اندیشه کن\nتو بر کرهٔ توسنی بر کمر / نگر تا نپیچد ز حکم تو سر\nکه گر پالهنگ از کفت در گسیخت / تن خویشتن کشت و خون تو ریخت\nبه اندازه خور زاد اگر مردمی / چنین پر شکم، آدمی یا خمی؟\nدرون جای قوت است و ذکر و نفس / تو پنداری از بهر نان است و بس\nکجا ذکر گنجد در انبان آز؟ / به سختی نفس می‌کند پا دراز\nندارند تن پروران آگهی / که پر معده باشد ز حکمت تهی\nدو چشم و شکم پر نگردد به هیچ / تهی بهتر این رودهٔ پیچ پیچ\nچو دوزخ که سیرش کنند از وقید / دگر بانگ دارد که هل من مزید؟\nهمی میردت عیسی از لاغری / تو در بند آنی که خر پروی\nبه دین، ای فرومایه، دنیا مخر / تو خر را به انجیل عیسی مخر\nمگر می‌نبینی که دد را و دام / نینداخت جز حرص خوردن به دام؟\nپلنگی که گردن کشد بر وحوش / به دام افتد از بهر خوردن چو موش\nچو موش آن که نان و پنیرش خوری / به دامش در افتی و تیرش خوری",
        "link1": "https://ganjoor.net/saadi/boostan/bab6/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb006002",
        "title": "باب ششم در قناعت - بخش ۲ - حکایت",
        "content": "سعدی - بوستان - باب ششم در قناعت\n بخش ۲ - حکایت\n\nمرا حاجیی شانهٔ عاج داد / که رحمت بر اخلاق حجاج باد\nشنیدم که باری سگم خوانده بود / که از من به نوعی دلش مانده بود\nبینداختم شانه کاین استخوان / نمی‌بایدم دیگرم سگ مخوان\nمپندار چون سرکهٔ خود خورم / که جور خداوند حلوا برم\nقناعت کن ای نفس بر اندکی / که سلطان و درویش بینی یکی\nچرا پیش خسرو به خواهش روی / چو یک سو نهادی طمع، خسروی\nوگر خود پرستی شکم طبله کن / در خانهٔ این و آن قبله کن",
        "link1": "https://ganjoor.net/saadi/boostan/bab6/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb006003",
        "title": "باب ششم در قناعت - بخش ۳ - حکایت",
        "content": "سعدی - بوستان - باب ششم در قناعت\n بخش ۳ - حکایت\n\nیکی پر طمع پیش خوارزمشاه / شنیدم که شد بامدادی پگاه\nچو دیدش به خدمت دوتا گشت و راست / دگر روی بر خاک مالید و خاست\nپسر گفتش ای بابک نامجوی / یکی مشکلت می‌بپرسم بگوی\nنگفتی که قبله‌ست سوی حجاز / چرا کردی امروز از این سو نماز؟\nمبر طاعت نفس شهوت پرست / که هر ساعتش قبلهٔ دیگر است\nمبر ای برادر به فرمانش دست / که هر کس که فرمان نبردش برست\nقناعت سرافرازد ای مرد هوش / سر پر طمع بر نیاید ز دوش\nطمع آبروی توقر بریخت / برای دو جو دامنی در بریخت\nچو سیراب خواهی شدن ز آب جوی / چرا ریزی از بهر برف آبروی؟\nمگر از تنعم شکیبا شوی / وگرنه ضرورت به درها شوی\nبرو خواجه کوتاه کن دست آز / چه می‌بایدت ز آستین دراز؟\nکسی را که درج طمع در نوشت / نباید به کس عبد و خادم نبشت\nتوقع براند ز هر مجلست / بران از خودش تا نراند کست",
        "link1": "https://ganjoor.net/saadi/boostan/bab6/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb006004",
        "title": "باب ششم در قناعت - بخش ۴ - حکایت",
        "content": "سعدی - بوستان - باب ششم در قناعت\n بخش ۴ - حکایت\n\nیکی را تب آمد ز صاحبدلان / کسی گفت شکر بخواه از فلان\nبگفت ای پسر تلخی مردنم / به از جور روی ترش بردنم\nشکر عاقل از دست آن کس نخورد / که روی از تکبر بر او سرکه کرد\nمرو از پی هر چه دل خواهدت / که تمکین تن نور جان کاهدت\nکند مرد را نفس اماره خوار / اگر هوشمندی عزیزش مدار\nاگر هرچه باشد مرادت خوری / ز دوران بسی نامرادی بری\nتنور شکم دم به دم تافتن / مصیبت بود روز نایافتن\nبه تنگی بریزاندت روی رنگ / چو وقت فراخی کنی معده تنگ\nکشد مرد پرخواره بار شکم / وگر در نیابد کشد بار غم\nشکم بنده بسیار بینی خجل / شکم پیش من تنگ بهتر که دل",
        "link1": "https://ganjoor.net/saadi/boostan/bab6/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb006005",
        "title": "باب ششم در قناعت - بخش ۵ - حکایت در مذلت بسیار خوردن",
        "content": "سعدی - بوستان - باب ششم در قناعت\n بخش ۵ - حکایت در مذلت بسیار خوردن\n\nچه آوردم از بصره دانی عجب / حدیثی که شیرین تر است از رطب\nتنی چند در خرقه راستان / گذشتیم بر طرف خرماستان\nیکی در میان معده انبار بود / ز پر خواری خویش بس خوار بود\nمیان بست مسکین و شد بر درخت / وز آنجا به گردن در افتاد سخت\nنه هر بار خرما توان خورد و برد / لت انبان بد عاقبت خورد و مرد\nرئیس ده آمد که این را که کشت؟ / بگفتم مزن بانگ بر ما درشت\nشکم دامن اندر کشیدش ز شاخ / بود تنگدل رودگانی فراخ\nشکم بند دست است و زنجیر پای / شکم بنده نادر پرستد خدای\nسراسر شکم شد ملخ لاجرم / به پایش کشد مور کوچک شکم\nبرو اندرونی به دست آر، پاک / شکم پر نخواهد شد الّا به خاک",
        "link1": "https://ganjoor.net/saadi/boostan/bab6/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb006006",
        "title": "باب ششم در قناعت - بخش ۶ - حکایت",
        "content": "سعدی - بوستان - باب ششم در قناعت\n بخش ۶ - حکایت\n\nشکم صوفیی را زبون کرد و فرج / دو دینار بر هر دوان کرد خرج\nیکی گفتش از دوستان در نهفت / چه کردی بدین هر دو دینار؟ گفت\nبه دیناری از پشت راندم نشاط / به دیگر، شکم را کشیدم سماط\nفرومایگی کردم و ابلهی / که این همچنان پر نشد وآن تهی\nغذا گر لطیف است و گر سرسری / چو دیرت به دست اوفتد خوش خوری\nسر آنگه به بالین نهد هوشمند / که خوابش به قهر آورد در کمند\nمجال سخن تا نیابی مگوی / چو میدان نبینی نگه دار گوی\nوز اندازه بیرون، مرو پیش زن / نه دیوانه‌ای تیغ بر خود مزن\nبه بی رغبتی شهوت انگیختن / به رغبت بود خون خود ریختن",
        "link1": "https://ganjoor.net/saadi/boostan/bab6/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb006007",
        "title": "باب ششم در قناعت - بخش ۷ - حکایت در عزت قناعت",
        "content": "سعدی - بوستان - باب ششم در قناعت\n بخش ۷ - حکایت در عزت قناعت\n\nیکی نیشکر داشت بر طبقری / چپ و راست گردیده بر مشتری\nبه صاحبدلی گفت در کنج ده / که بستان و چون دست یابی بده\nبگفت آن خردمند زیبا سرشت / جوابی که بر دیده باید نبشت\nتو را صبر بر من نباشد مگر / ولیکن مرا باشد از نیشکر\nحلاوت ندارد شکر در نیش / چو باشد تقاضای تلخ از پیش",
        "link1": "https://ganjoor.net/saadi/boostan/bab6/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb006008",
        "title": "باب ششم در قناعت - بخش ۸ - حکایت",
        "content": "سعدی - بوستان - باب ششم در قناعت\n بخش ۸ - حکایت\n\nیکی را ز مردان روشن ضمیر / امیر ختن داد طاقی حریر\nز شادی چو گلبرگ خندان شکفت / نپوشید و دستش ببوسید و گفت:\nچه خوب است تشریف میر ختن / وز او خوب تر خرقهٔ خویشتن\nگر آزاده‌ای بر زمین خسب و بس / مکن بهر قالی زمین بوس کس",
        "link1": "https://ganjoor.net/saadi/boostan/bab6/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb006009",
        "title": "باب ششم در قناعت - بخش ۹ - حکایت",
        "content": "سعدی - بوستان - باب ششم در قناعت\n بخش ۹ - حکایت\n\nیکی نان خورش جز پیازی نداشت / چو دیگر کسان برگ و سازی نداشت\nکسی گفتش ای سغبهٔ خاکسار / برو طبخی از خوان یغما بیار\nبخواه و مدار ای پسر شرم و باک / که مقطوع روزی بود شرمناک\nقبا بست و چابک نوردید دست / قبایش دریدند و دستش شکست\nهمی گفت و بر خویشتن می‌گریست / که مر خویشتن کرده را چاره چیست؟\nبلا جوی باشد گرفتار آز / من و خانه من بعد و نان و پیاز\nجوینی که از سعی بازو خورم / به از میده بر خوان اهل کرم\nچه دلتنگ خفت آن فرومایه دوش / که بر سفرهٔ دیگران داشت گوش",
        "link1": "https://ganjoor.net/saadi/boostan/bab6/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb006010",
        "title": "باب ششم در قناعت - بخش ۱۰ - حکایت",
        "content": "سعدی - بوستان - باب ششم در قناعت\n بخش ۱۰ - حکایت\n\nیکی گربه در خانهٔ زال بود / که برگشته ایام و بد حال بود\nدوان شد به مهمان سرای امیر / غلامان سلطان زدندش به تیر\nچکان خونش از استخوان، می‌دوید / همی گفت و از هول جان می‌دوید\nاگر جستم از دست این تیر زن / من و موش و ویرانهٔ پیرزن\nنیرزد عسل، جان من، زخم نیش / قناعت نکوتر به دوشاب خویش\nخداوند از آن بنده خرسند نیست / که راضی به قسم خداوند نیست",
        "link1": "https://ganjoor.net/saadi/boostan/bab6/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb006011",
        "title": "باب ششم در قناعت - بخش ۱۱ - حکایت مرد کوته نظر و زن عالی همت",
        "content": "سعدی - بوستان - باب ششم در قناعت\n بخش ۱۱ - حکایت مرد کوته نظر و زن عالی همت\n\nیکی طفل دندان برآورده بود / پدر سر به فکرت فرو برده بود\nکه من نان و برگ از کجا آرمش؟ / مروت نباشد که بگذارمش\nچو بیچاره گفت این سخن، نزد جفت / نگر تا زن او را چه مردانه گفت:\nمخور هول ابلیس تا جان دهد / همان کس که دندان دهد نان دهد\nتواناست آخر خداوند روز / که روزی رساند، تو چندین مسوز\nنگارندهٔ کودک اندر شکم / نویسنده عمر و روزی است هم\nخداوندگاری که عبدی خرید / بدارد، فکیف آن که عبد آفرید\nتو را نیست این تکیه بر کردگار / که مملوک را بر خداوندگار\nشنیدی که در روزگار قدیم / شدی سنگ در دست ابدال سیم\nنپنداری این قول معقول نیست / چو قانع شدی سیم و سنگت یکی است\nچو طفل اندرون دارد از حرص پاک / چه مشتی زرش پیش همت چه خاک\nخبر ده به درویش سلطان پرست / که سلطان ز درویش مسکین ترست\nگدا را کند یک درم سیم سیر / فریدون به ملک عجم نیم سیر\nنگهبانی ملک و دولت بلاست / گدا پادشاه است و نامش گداست\nگدایی که بر خاطرش بند نیست / به از پادشاهی که خرسند نیست\nبخسبند خوش روستایی و جفت / به ذوقی که سلطان در ایوان نخفت\nاگر پادشاه است و گر پینه دوز / چو خفتند گردد شب هر دو روز\nچو سیلاب خواب آمد و مرد برد / چه بر تخت سلطان، چه بر دشت کرد\nچو بینی توانگر سر از کبر مست / برو شکر یزدان کن ای تنگدست\nنداری بحمدالله آن دسترس / که برخیزد از دستت آزار کس",
        "link1": "https://ganjoor.net/saadi/boostan/bab6/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb006012",
        "title": "باب ششم در قناعت - بخش ۱۲ - حکایت",
        "content": "سعدی - بوستان - باب ششم در قناعت\n بخش ۱۲ - حکایت\n\nشنیدم که صاحبدلی نیکمرد / یکی خانه بر قامت خویش کرد\nکسی گفت می‌دانمت دسترس / کز این خانه بهتر کنی، گفت بس\nچه می‌خواهم از طارم افراشتن؟ / همینم بس از بهر بگذاشتن\nمکن خانه بر راه سیل، ای غلام / که کس را نگشت این عمارت تمام\nنه از معرفت باشد و عقل و رای / که بر ره کند کاروانی سرای",
        "link1": "https://ganjoor.net/saadi/boostan/bab6/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb006013",
        "title": "باب ششم در قناعت - بخش ۱۳ - حکایت",
        "content": "سعدی - بوستان - باب ششم در قناعت\n بخش ۱۳ - حکایت\n\nیکی سلطنت ران صاحب شکوه / فرو خواست رفت آفتابش به کوه\nبه شیخی در آن بقعه کشور گذاشت / که در دوره قائم مقامی نداشت\nچو خلوت نشین کوس دولت شنید / دگر ذوق در کنج خلوت ندید\nچپ و راست لشکر کشیدن گرفت / دل پردلان زو رمیدن گرفت\nچنان سخت بازو شد و تیز چنگ / که با جنگجویان طلب کرد جنگ\nز قوم پراکنده خلقی بکشت / دگر جمع گشتند و هم رای و پشت\nچنان در حصارش کشیدند تنگ / که عاجز شد از تیرباران و سنگ\nبر نیکمردی فرستاد کس / که صعبم فرومانده، فریاد رس\nبه همت مدد کن که شمشیر و تیر / نه در هر وغایی بود دستگیر\nچو بشنید عابد بخندید و گفت / چرا نیم نانی نخورد و نخفت؟\nندانست قارون نعمت پرست / که گنج سلامت به کنج اندر است",
        "link1": "https://ganjoor.net/saadi/boostan/bab6/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb006014",
        "title": "باب ششم در قناعت - بخش ۱۴ - گفتار در صبر بر ناتوانی به امید بهی",
        "content": "سعدی - بوستان - باب ششم در قناعت\n بخش ۱۴ - گفتار در صبر بر ناتوانی به امید بهی\n\nکمال است در نفس مرد کریم / گرش زر نباشد چه نقصان و بیم؟\nمپندار اگر سفله قارون شود / که طبع لئیمش دگرگون شود\nوگر درنیابد کرم پیشه، نان / نهادش توانگر بود همچنان\nمروت زمین است و سرمایه زرع / بده کاصل خالی نماند ز فرع\nخدایی که از خاک مردم کند / عجب باشد ار مردمی گم کند\nز نعمت نهادن بلندی مجوی / که ناخوش کند آب استاده بوی\nبه بخشندگی کوش کآب روان / به سیلش مدد می‌رسد ز آسمان\nگر از جاه و دولت بیفتد لئیم / دگر باره نادر شود مستقیم\nوگر قیمتی گوهری غم مدار / که ضایع نگرداندت روزگار\nکلوخ ار چه افتاده بینی به راه / نبینی که در وی کند کس نگاه\nو گر خردهٔ زر ز دندان گاز / بیفتد، به شمعش بجویند باز\nبه در می‌کنند آبگینه ز سنگ / کجا ماند آیینه در زیر زنگ؟\nهنر باید و فضل و دین و کمال / که گاه آید و گه رود جاه و مال",
        "link1": "https://ganjoor.net/saadi/boostan/bab6/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb006015",
        "title": "باب ششم در قناعت - بخش ۱۵ - حکایت در معنی آسانی پس از دشواری",
        "content": "سعدی - بوستان - باب ششم در قناعت\n بخش ۱۵ - حکایت در معنی آسانی پس از دشواری\n\nشنیدم ز پیران شیرین سخن / که بود اندر این شهر پیری کهن\nبسی دیده شاهان و دوران و امر / سرآورده عمری ز تاریخ عمرو\nدرخت کهن میوه‌ای تازه داشت / که شهر از نکویی پرآوازه داشت\nعجب در زنخدان آن دل فریب / که هرگز نبوده‌ست بر سرو سیب\nز شوخی و مردم خراشیدنش / فرج دید در سر تراشیدنش\nبه موسی، کهن عمر کوته امید / سرش کرد چون دست موسی سپید\nز سر تیزی آن آهنین دل که بود / به عیب پری‌رخ زبان برگشود\nبه مویی که کرد از نکوییش کم / نهادند حالی سرش در شکم\nچو چنگ از خجالت سر خوبروی / نگونسار و در پیشش افتاده موی\nیکی را که خاطر در او رفته بود / چو چشمان دلبندش آشفته بود\nکسی گفت جور آزمودی و درد / دگر گرد سودای باطل مگرد\nز مهرش بگردان چو پروانه پشت / که مقراض، شمع جمالش بکشت\nبرآمد خروش از هوادار چست / که تردامنان را بود عهد سست\nپسر خوش منش باید و خوبروی / پدر گو به جهلش بینداز موی\nمرا جان به مهرش برآمیخته‌ست / نه خاطر به مویی در آویخته‌ست\nچو روی نکو داری انده مخور / که موی ار بیفتد بروید دگر\nنه پیوسته رز خوشهٔ تر دهد / گهی برگ ریزد، گهی بر دهد\nبزرگان چو خور در حجاب اوفتند / حسودان چو اخگر در آب اوفتند\nبرون آید از زیر ابر آفتاب / به تدریج و اخگر بمیرد در آب\nز ظلمت مترس ای پسندیده دوست / که ممکن بود کاب حیوان در اوست\nنه گیتی پس از جنبش آرام یافت؟ / نه سعدی سفر کرد تا کام یافت؟\nدل از بی مرادی به فکرت مسوز / شب آبستن است ای برادر به روز",
        "link1": "https://ganjoor.net/saadi/boostan/bab6/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007001",
        "title": "باب هفتم در عالم تربیت - بخش ۱ - سر آغاز",
        "content": "سعدی - بوستان - باب هفتم در عالم تربیت\n بخش ۱ - سر آغاز\n\nسخن در صلاح است و تدبیر و خوی / نه در اسب و میدان و چوگان و گوی\nتو با دشمن نفس هم‌خانه‌ای / چه در بند پیکار بیگانه‌ای؟\nعنان باز پیچان نفس از حرام / به مردی ز رستم گذشتند و سام\nتو خود را چو کودک ادب کن به چوب / به گرز گران مغز مردم مکوب\nوجود تو شهری است پر نیک و بد / تو سلطان و دستور دانا خرد\nرضا و ورع: نیکنامان حر / هوی و هوس: رهزن و کیسه بر\nچو سلطان عنایت کند با بدان / کجا ماند آسایش بخردان؟\nتو را شهوت و حرص و کین و حسد / چو خون در رگانند و جان در جسد\nهوی و هوس را نماند ستیز / چو بینند سر پنجهٔ عقل تیز\nرئیسی که دشمن سیاست نکرد / هم از دست دشمن ریاست نکرد\nنخواهم در این نوع گفتن بسی / که حرفی بس ار کار بندد کسی",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007002",
        "title": "باب هفتم در عالم تربیت - بخش ۲ - گفتار اندر فضیلت خاموشی",
        "content": "سعدی - بوستان - باب هفتم در عالم تربیت\n بخش ۲ - گفتار اندر فضیلت خاموشی\n\nاگر پای در دامن آری چو کوه / سرت ز آسمان بگذرد در شکوه\nزبان درکش ای مرد بسیار دان / که فردا قلم نیست بر بی زبان\nصدف وار گوهرشناسان راز / دهان جز به لؤلؤ نکردند باز\nفراوان سخن باشد آکنده گوش / نصیحت نگیرد مگر در خموش\nچو خواهی که گویی نفس بر نفس / حلاوت نیابی و گفتار کس\nنباید سخن گفت ناساخته / نشاید بریدن نینداخته\nتأمل کنان در خطا و صواب / به از ژاژخایان حاضر جواب\nکمال است در نفس انسان سخن / تو خود را به گفتار ناقص مکن\nکم آواز هرگز نبینی خجل / جوی مشک بهتر که یک توده گل\nحذر کن ز نادان ده مرده گوی / چو دانا یکی گوی و پرورده گوی\nصد انداختی تیر و هر صد خطاست / اگر هوشمندی یک انداز و راست\nچرا گوید آن چیز در خفیه مرد / که گر فاش گردد شود روی زرد؟\nمکن پیش دیوار غیبت بسی / بود کز پسش گوش دارد کسی\nدرون دلت شهربند است راز / نگر تا نبیند در شهر باز\nاز آن مرد دانا دهان دوخته‌ست / که بیند که شمع از زبان سوخته‌ست",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007003",
        "title": "باب هفتم در عالم تربیت - بخش ۳ - حکایت سلطان تکش و حفظ اسرار",
        "content": "سعدی - بوستان - باب هفتم در عالم تربیت\n بخش ۳ - حکایت سلطان تکش و حفظ اسرار\n\nتکش با غلامان یکی راز گفت / که این را نباید به کس باز گفت\nبه یک سالش آمد ز دل بر دهان / به یک روز شد منتشر در جهان\nبفرمود جلاد را بی دریغ / که بر دار سرهای اینان به تیغ\nیکی زآن میان گفت و زنهار خواست / مکش بندگان کاین گناه از تو خاست\nتو اول نبستی که سرچشمه بود / چو سیلاب شد پیش بستن چه سود؟\nتو پیدا مکن راز دل بر کسی / که او خود نگوید بر هر کسی\nجواهر به گنجینه داران سپار / ولی راز را خویشتن پاس دار\nسخن تا نگویی بر او دست هست / چو گفته شود یابد او بر تو دست\nسخن دیو بندی است در چاه دل / به بالای کام و زبانش مهل\nتوان باز دادن ره نره دیو / ولی باز نتوان گرفتن به ریو\nتو دانی که چون دیو رفت از قفس / نیاید به لا حول کس باز پس\nیکی طفل بر گیرد از رخش بند / نیاید به صد رستم اندر کمند\nمگوی آن که گر بر ملا اوفتد / وجودی از آن در بلا اوفتد\nبه دهقان نادان چه خوش گفت زن: / به دانش سخن گوی یا دم مزن\nمگوی آنچه طاقت نداری شنود / که جو کشته گندم نخواهی درود\nچه نیکو زده‌ست این مثل برهمن / بود حرمت هر کس از خویشتن\nچو دشنام گویی دعا نشنوی / به جز کشتهٔ خویشتن ندروی\nمگوی و منه تا توانی قدم / از اندازه بیرون وز اندازه کم\nنباید که بسیار بازی کنی / که مر قیمت خویش را بشکنی\nوگر تند باشی به یک بار و تیز / جهان از تو گیرند راه گریز\nنه کوتاه دستی و بیچارگی / نه زجر و تطاول به یک‌بارگی",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007004",
        "title": "باب هفتم در عالم تربیت - بخش ۴ - حکایت در معنی سلامت جاهل در خاموشی",
        "content": "سعدی - بوستان - باب هفتم در عالم تربیت\n بخش ۴ - حکایت در معنی سلامت جاهل در خاموشی\n\nیکی خوب خلق خلق پوش بود / که در مصر یک چند خاموش بود\nخردمند مردم ز نزدیک و دور / به گردش چو پروانه جویان نور\nتفکر شبی با دل خویش کرد / که پوشیده زیر زبان است مرد\nاگر همچنین سر به خود در برم / چه دانند مردم که دانشورم؟\nسخن گفت و دشمن بدانست و دوست / که در مصر نادان تر از وی هم اوست\nحضورش پریشان شد و کار زشت / سفر کرد و بر طاق مسجد نبشت\nدر آیینه گر خویشتن دیدمی / به بی دانشی پرده ندریدمی\nچنین زشت از آن پرده برداشتم / که خود را نکو روی پنداشتم\nکم آواز را باشد آوازه تیز / چو گفتی و رونق نماندت گریز\nتو را خامشی ای خداوند هوش / وقار است و، نا اهل را پرده پوش\nاگر عالمی هیبت خود مبر / وگر جاهلی پردهٔ خود مدر\nضمیر دل خویش منمای زود / که هر گه که خواهی توانی نمود\nولیکن چو پیدا شود راز مرد / به کوشش نشاید نهان باز کرد\nقلم سر سلطان چه نیکو نهفت / که تا کارد بر سر نبودش نگفت\nبهایم خموشند و گویا بشر / زبان بسته بهتر که گویا به شر\nچو مردم سخن گفت باید به هوش / وگر نه شدن چون بهایم خموش\nبه نطق است و عقل آدمی‌زاده فاش / چو طوطی سخنگوی نادان مباش\nبه نطق آدمی بهتر است از دواب / دواب از تو به گر نگویی ثواب",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007005",
        "title": "باب هفتم در عالم تربیت - بخش ۵ - حکایت",
        "content": "سعدی - بوستان - باب هفتم در عالم تربیت\n بخش ۵ - حکایت\n\nیکی ناسزا گفت در وقت جنگ / گریبان دریدند وی را به چنگ\nقفا خورده عریان و گریان نشست / جهاندیده‌ای گفتش ای خودپرست\nچو غنچه گرت بسته بودی دهن / دریده ندیدی چو گل پیرهن\nسراسیمه گوید سخن بر گزاف / چو طنبور بی مغز بسیار لاف\nنبینی که آتش زبان است و بس / به آبی توان کشتنش در نفس؟\nاگر هست مرد از هنر بهره‌ور / هنر خود بگوید نه صاحب هنر\nاگر مشک خالص نداری مگوی / ورت هست خود فاش گردد به بوی\nبه سوگند گفتن که زر مغربی است / چه حاجت؟ محک خود بگوید که چیست\nبگویند از این حرف گیران هزار / که سعدی نه اهل است و آمیزگار\nروا باشد ار پوستینم درند / که طاقت ندارم که مغزم برند",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007006",
        "title": "باب هفتم در عالم تربیت - بخش ۶ - حکایت عضد و مرغان خوش آواز",
        "content": "سعدی - بوستان - باب هفتم در عالم تربیت\n بخش ۶ - حکایت عضد و مرغان خوش آواز\n\nعضد را پسر سخت رنجور بود / شکیب از نهاد پدر دور بود\nیکی پارسا گفتش از روی پند / که بگذار مرغان وحشی ز بند\nقفسهای مرغ سحر خوان شکست / که در بند ماند چو زندان شکست؟\nنگه داشت بر طاق بستان سرای / یکی نامور بلبل خوش‌سرای\nپسر صبحدم سوی بستان شتافت / جز آن مرغ بر طاق ایوان نیافت\nبخندید کای بلبل خوش نفس / تو از گفت خود مانده‌ای در قفس\nندارد کسی با تو ناگفته کار / ولیکن چو گفتی دلیلش بیار\nچو سعدی که چندی زبان بسته بود / ز طعن زبان آوران رسته بود\nکسی گیرد آرام دل در کنار / که از صحبت خلق گیرد کنار\nمکن عیب خلق، ای خردمند، فاش / به عیب خود از خلق مشغول باش\nچو باطل سرایند مگمار گوش / چو بی‌ستر بینی بصیرت بپوش",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007007",
        "title": "باب هفتم در عالم تربیت - بخش ۷ - حکایت",
        "content": "سعدی - بوستان - باب هفتم در عالم تربیت\n بخش ۷ - حکایت\n\nشنیدم که در بزم ترکان مست / مریدی دف و چنگ مطرب شکست\nچو چنگش کشیدند حالی به موی / غلامان و چون دف زدندش به روی\nشب از درد چوگان و سیلی نخفت / دگر روز پیرش به تعلیم گفت\nنخواهی که باشی چو دف روی ریش / چو چنگ، ای برادر، سر انداز پیش",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007008",
        "title": "باب هفتم در عالم تربیت - بخش ۸ - حکایت",
        "content": "سعدی - بوستان - باب هفتم در عالم تربیت\n بخش ۸ - حکایت\n\nدو کس گرد دیدند و آشوب و جنگ / پراکنده نعلین و پرنده سنگ\nیکی فتنه دید از طرف بر شکست / یکی در میان آمد و سر شکست\nکسی خوشتر از خویشتن دار نیست / که با خوب و زشت کسش کار نیست\nتو را دیده در سر نهادند و گوش / دهان جای گفتار و دل جای هوش\nمگر باز دانی نشیب از فراز / نگویی که این کوته است، آن دراز",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007009",
        "title": "باب هفتم در عالم تربیت - بخش ۹ - حکایت در فضیلت خاموشی و آفت بسیار سخنی",
        "content": "سعدی - بوستان - باب هفتم در عالم تربیت\n بخش ۹ - حکایت در فضیلت خاموشی و آفت بسیار سخنی\n\nچنین گفت پیری پسندیده هوش / خوش آید سخنهای پیران به گوش\nکه در هند رفتم به کنجی فراز / چه دیدم؟ چو یلدا سیاهی دراز\nتو گفتی که عفریت بلقیس بود / به زشتی نمودار ابلیس بود\nدر آغوش وی دختری چون قمر / فرو برده دندان به لبهاش در\nچنان تنگش آورده اندر کنار / که پنداری اللیل یغشی النهار\nمرا امر معروف دامن گرفت / فضول آتشی گشت و در من گرفت\nطلب کردم از پیش و پس چوب و سنگ / که ای نا خدا ترس بی نام و ننگ\nبه تشنیع و دشنام و آشوب و زجر / سپید از سیه فرق کردم چو فجر\nشد آن ابر ناخوش ز بالای باغ / پدید آمد آن بیضه از زیر زاغ\nز لا حولم آن دیو هیکل بجست / پری پیکر اندر من آویخت دست\nکه ای زرق سجادهٔ دلق پوش / سیه‌کار دنیاخر دین‌فروش\nمرا عمرها دل ز کف رفته بود / بر این شخص و جان بر وی آشفته بود\nکنون پخته شد لقمه خام من / که گرمش به در کردی از کام من\nتظلم برآورد و فریاد خواند / که شفقت بر افتاد و رحمت نماند\nنماند از جوانان کسی دستگیر / که بستاندم داد از این مرد پیر؟\nکه شرمش نیاید ز پیری همی / زدن دست در ستر نامحرمی\nهمی کرد فریاد و دامن به چنگ / مرا مانده سر در گریبان ز ننگ\nفرو گفت عقلم به گوش ضمیر / که از جامه بیرون روم همچو سیر\nنه خصمی که با او برآیی به داو / بگرداندت گرد گیتی به گاو\nبرهنه دوان رفتم از پیش زن / که در دست او جامه بهتر که من\nپس از مدتی کرد بر من گذار / که می‌دانیم؟ گفتمش زینهار!\nکه من توبه کردم به دست تو بر / که گرد فضولی نگردم دگر\nکسی را نیاید چنین کار پیش / که عاقل نشیند پس کار خویش\nاز آن شنعت این پند برداشتم / دگر دیده نادیده انگاشتم\nزبان در کش ار عقل داری و هوش / چو سعدی سخن گوی ور نه خموش",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007010",
        "title": "باب هفتم در عالم تربیت - بخش ۱۰ - حکایت در خاصیت پرده پوشی و سلامت خاموشی",
        "content": "سعدی - بوستان - باب هفتم در عالم تربیت\n بخش ۱۰ - حکایت در خاصیت پرده پوشی و سلامت خاموشی\n\nیکی پیش داود طائی نشست / که دیدم فلان صوفی افتاده مست\nقی آلوده دستار و پیراهنش / گروهی سگان حلقه پیرامنش\nچو پیر از جوان این حکایت شنید / به آزار از او روی در هم کشید\nزمانی بر آشفت و گفت ای رفیق / به کار آید امروز یار شفیق\nبرو زآن مقام شنیعش بیار / که در شرع نهی است و در خرقه عار\nبه پشتش در آور چو مردان که مست / عنان سلامت ندارد به دست\nنیوشنده شد زین سخن تنگدل / به فکرت فرو رفت چون خر به گل\nنه زهره که فرمان نگیرد به گوش / نه یارا که مست اندر آرد به دوش\nزمانی بپیچید و درمان ندید / ره سر کشیدن ز فرمان ندید\nمیان بست و بی اختیارش به دوش / در آورد و شهری بر او عام جوش\nیکی طعنه می‌زد که درویش بین / زهی پارسایان پاکیزه دین!\nیکی صوفیان بین که می خورده‌اند / مرقع به سیکی گرو کرده‌اند\nاشارت کنان این و آن را به دست / که آن سر گران است و این نیم مست\nبه گردن بر از جور دشمن حسام / به از شنعت شهر و جوش عوام\nبلا دید و روزی به محنت گذاشت / به ناکام بردش به جایی که داشت\nشب از فکرت و نامرادی نخفت / دگر روز پیرش به تعلیم گفت\nمریز آبروی برادر به کوی / که دهرت نریزد به شهر آبروی",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007011",
        "title": "باب هفتم در عالم تربیت - بخش ۱۱ - گفتار اندر غیبت و خللهایی که از وی صادر شود",
        "content": "سعدی - بوستان - باب هفتم در عالم تربیت\n بخش ۱۱ - گفتار اندر غیبت و خللهایی که از وی صادر شود\n\nبد اندر حق مردم نیک و بد / مگوی ای جوانمرد صاحب خرد\nکه بد مرد را خصم خود می‌کنی / وگر نیکمردست بد می‌کنی\nتو را هر که گوید فلان کس بدست / چنان دان که در پوستین خودست\nکه فعل فلان را بباید بیان / وز این فعل بد می‌برآید عیان\nبه بد گفتن خلق چون دم زدی / اگر راست گویی سخن هم بدی\nزبان کرد شخصی به غیبت دراز / بدو گفت داننده‌ای سرفراز\nکه یاد کسان پیش من بد مکن / مرا بدگمان در حق خود مکن\nگرفتم ز تمکین او کم ببود / نخواهد به جاه تو اندر فزود\nکسی گفت و پنداشتم طیبت است / که دزدی بسامان تر از غیبت است\nبدو گفتم ای یار آشفته هوش / شگفت آمد این داستانم به گوش\nبه ناراستی در چه بینی بهی / که بر غیبتش مرتبت می‌نهی؟\nبلی گفت دزدان تهور کنند / به بازوی مردی شکم پر کنند\nز غیبت چه می‌خواهد آن ساده مرد / که دیوان سیه کرد و چیزی نخورد!",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007012",
        "title": "باب هفتم در عالم تربیت - بخش ۱۲ - حکایت",
        "content": "سعدی - بوستان - باب هفتم در عالم تربیت\n بخش ۱۲ - حکایت\n\nمرا در نظامیه ادرار بود / شب و روز تلقین و تکرار بود\nمر استاد را گفتم ای پر خرد / فلان یار بر من حسد می‌برد\nچو من داد معنی دهم در حدیث / بر آید به هم اندرون خبیث\nشنید این سخن پیشوای ادب / به تندی برآشفت و گفت ای عجب!\nحسودی پسندت نیامد ز دوست / که معلوم کردت که غیبت نکوست؟\nگر او راه دوزخ گرفت از خسی / از این راه دیگر تو در وی رسی",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007013",
        "title": "باب هفتم در عالم تربیت - بخش ۱۳ - حکایت",
        "content": "سعدی - بوستان - باب هفتم در عالم تربیت\n بخش ۱۳ - حکایت\n\nکسی گفت حجاج خون‌خواره‌ای است / دلش همچو سنگ سیه پاره‌ای است\nنترسد همی ز آه و فریاد خلق / خدایا تو بستان از او داد خلق\nجهاندیده‌ای پیر دیرینه زاد / جوان را یکی پند پیرانه داد\nکز او داد مظلوم مسکین او / بخواهند و از دیگران کین او\nتو دست از وی و روزگارش بدار / که خود زیر دستش کند روزگار\nنه بیداد از او بهره‌مند آیدم / نه نیز از تو غیبت پسند آیدم\nبه دوزخ برد مدبری را گناه / که پیمانه پر کرد و دیوان سیاه\nدگر کس به غیبت پیش می‌دود / مبادا که تنها به دوزخ رود",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007014",
        "title": "باب هفتم در عالم تربیت - بخش ۱۴ - حکایت",
        "content": "سعدی - بوستان - باب هفتم در عالم تربیت\n بخش ۱۴ - حکایت\n\nشنیدم که از پارسایان یکی / به طیبت بخندید با کودکی\nدگر پارسایان خلوت نشین / به عیبش فتادند در پوستین\nبه آخر نماند این حکایت نهفت / به صاحب نظر باز گفتند و گفت\nمدر پرده بر یار شوریده حال / نه طیبت حرام است و غیبت حلال!",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007015",
        "title": "باب هفتم در عالم تربیت - بخش ۱۵ - حکایت روزه در حال طفولیت",
        "content": "سعدی - بوستان - باب هفتم در عالم تربیت\n بخش ۱۵ - حکایت روزه در حال طفولیت\n\nبه طفلی درم رغبت روزه خاست / ندانستمی چپ کدام است و راست\nیکی عابد از پارسایان کوی / همی شستن آموختم دست و روی\nکه بسم الله اول به سنت بگوی / دوم نیت آور، سوم کف بشوی\nپس آن گه دهن شوی و بینی سه بار / مناخر به انگشت کوچک بخار\nبه سبابه دندان پیشین بمال / که نهی است در روزه بعد از زوال\nوز آن پس سه مشت آب بر روی زن / ز رستنگه موی سر تا ذقن\nدگر دستها تا به مرفق بشوی / ز تسبیح و ذکر آنچه دانی بگوی\nدگر مسح سر، بعد از آن غسل پای / همین است و ختمش به نام خدای\nکس از من نداند در این شیوه به / نبینی که فرتوت شد پیر ده؟\nبگفتند با دهخدای آنچه گفت / فرستاد پیغامش اندر نهفت\nکه ای زشت کردار زیبا سخن / نخست آنچه گویی به مردم بکن\nنه مسواک در روزه گفتی خطاست / بنی آدم مرده خوردن رواست؟\nدهن گو ز ناگفتنیها نخست / بشوی آن که از خوردنیها بشست\nکسی را که نام آمد اندر میان / به نیکوترین نام و نعتش بخوان\nچو همواره گویی که مردم خرند / مبر ظن که نامت چو مردم برند\nچنان گوی سیرت به کوی اندرم / که گفتن توانی به روی اندرم\nوگر شرمت از دیدهٔ ناظر است / نه ای بی‌بصر، غیب دان حاضر است؟\nنیاید همی شرمت از خویشتن / کز او فارغ و شرم داری ز من؟",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007016",
        "title": "باب هفتم در عالم تربیت - بخش ۱۶ - حکایت",
        "content": "سعدی - بوستان - باب هفتم در عالم تربیت\n بخش ۱۶ - حکایت\n\nطریقت شناسان ثابت قدم / به خلوت نشستند چندی به هم\nیکی زان میان غیبت آغاز کرد / در ذکر بیچاره‌ای باز کرد\nکسی گفتش ای یار شوریده رنگ / تو هرگز غزا کرده‌ای در فرنگ؟\nبگفت از پس چار دیوار خویش / همه عمر ننهاده‌ام پای پیش\nچنین گفت درویش صادق نفس / ندیدم چنین بخت برگشته کس\nکه کافر ز پیکارش ایمن نشست / مسلمان ز جور زبانش نرست\nچه خوش گفت دیوانهٔ مرغزی / حدیثی کز او لب به دندان گزی\nمن ار نام مردم بزشتی برم / نگویم به جز غیبت مادرم\nکه دانند پروردگان خرد / که طاعت همان به که مادر برد\nرفیقی که غایب شد ای نیک نام / دو چیزست از او بر رفیقان حرام\nیکی آن که مالش به باطل خورند / دوم آن که نامش به غیبت برند\nهر آن کو برد نام مردم به عار / تو خیر خود از وی توقع مدار\nکه اندر قفای تو گوید همان / که پیش تو گفت از پس مردمان\nکسی پیش من در جهان عاقل است / که مشغول خود وز جهان غافل است",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007017",
        "title": "باب هفتم در عالم تربیت - بخش ۱۷ - گفتار اندر کسانی که غیبت ایشان روا باشد",
        "content": "سعدی - بوستان - باب هفتم در عالم تربیت\n بخش ۱۷ - گفتار اندر کسانی که غیبت ایشان روا باشد\n\nسه کس را شنیدم که غیبت رواست / وز این درگذشتی چهارم خطاست\nیکی پادشاهی ملامت پسند / کز او بر دل خلق بینی گزند\nحلال است از او نقل کردن خبر / مگر خلق باشند از او بر حذر\nدوم پرده بر بی حیایی متن / که خود می‌درد پرده بر خویشتن\nز حوضش مدار ای برادر نگاه / که او می‌درافتد به گردن به چاه\nسوم کژ ترازوی ناراست خوی / ز فعل بدش هرچه دانی بگوی",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007018",
        "title": "باب هفتم در عالم تربیت - بخش ۱۸ - حکایت دزد و سیستانی",
        "content": "سعدی - بوستان - باب هفتم در عالم تربیت\n بخش ۱۸ - حکایت دزد و سیستانی\n\nشنیدم که دزدی درآمد ز دشت / به دروازهٔ سیستان برگذشت\nبدزدید بقال از او نیم دانگ / برآورد دزد سیهکار بانگ:\nخدایا تو شبرو به آتش مسوز / که ره می‌زند سیستانی به روز",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007019",
        "title": "باب هفتم در عالم تربیت - بخش ۱۹ - حکایت اندر نکوهش غمازی و مذلت غمازان",
        "content": "سعدی - بوستان - باب هفتم در عالم تربیت\n بخش ۱۹ - حکایت اندر نکوهش غمازی و مذلت غمازان\n\nیکی گفت با صوفیی در صفا / ندانی فلانت چه گفت از قفا\nبگفتا خموش، ای برادر، بخفت / ندانسته بهتر که دشمن چه گفت\nکسانی که پیغام دشمن برند / ز دشمن همانا که دشمن ترند\nکسی قول دشمن نیارد به دوست / جز آن کس که در دشمنی یار اوست\nنیارست دشمن جفا گفتنم / چنان کز شنیدن بلرزد تنم\nتو دشمن‌تری کآوری بر دهان / که دشمن چنین گفت اندر نهان\nسخن چین کند تازه جنگ قدیم / به خشم آورد نیکمرد سلیم\nاز آن همنشین تا توانی گریز / که مر فتنهٔ خفته را گفت خیز\nسیه چال و مرد اندر او بسته پای / به از فتنه از جای بردن به جای\nمیان دو تن جنگ چون آتش است / سخن‌چین بدبخت هیزم کش است",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007020",
        "title": "باب هفتم در عالم تربیت - بخش ۲۰ - حکایت فریدون و وزیر و غماز",
        "content": "سعدی - بوستان - باب هفتم در عالم تربیت\n بخش ۲۰ - حکایت فریدون و وزیر و غماز\n\nفریدون وزیری پسندیده داشت / که روشن دل و دوربین دیده داشت\nرضای حق اول نگه داشتی / دگر پاس فرمان شه داشتی\nنهد عامل سفله بر خلق رنج / که تدبیر ملک است و توفیر گنج\nاگر جانب حق نداری نگاه / گزندت رساند هم از پادشاه\nیکی رفت پیش ملک بامداد / که هر روزت آسایش و کام باد\nغرض مشنو از من نصیحت پذیر / تو را در نهان دشمن است این وزیر\nکس از خاص لشکر نمانده‌ست و عام / که سیم و زر از وی ندارد به وام\nبه شرطی که چون شاه گردن فراز / بمیرد، دهند آن زر و سیم باز\nنخواهد تو را زنده این خودپرست / مبادا که نقدش نیاید به دست\nیکی سوی دستور دولت پناه / به چشم سیاست نگه کرد شاه\nکه در صورت دوستان پیش من / به خاطر چرایی بد اندیش من؟\nزمین پیش تختش ببوسید و گفت / نشاید چو پرسیدی اکنون نهفت\nچنین خواهم ای نامور پادشاه / که باشند خلقت همه نیک خواه\nچو مرگت بود وعدهٔ سیم من / بقا بیش خواهندت از بیم من\nنخواهی که مردم به صدق و نیاز / سرت سبز خواهند و عمرت دراز؟\nغنیمت شمارند مردان دعا / که جوشن بود پیش تیر بلا\nپسندید از او شهریار آنچه گفت / گل رویش از تازگی برشکفت\nز قدر و مکانی که دستور داشت / مکانش بیفزود و قدرش فراشت\nبد اندیش را زجر و تأدیب کرد / پشیمانی از گفتهٔ خویش خورد\nندیدم ز غماز سرگشته‌تر / نگون طالع و بخت برگشته‌تر\nز نادانی و تیره رایی که اوست / خلاف افکند در میان دو دوست\nکنند این و آن خوش دگر باره دل / وی اندر میان کور بخت و خجل\nمیان دو کس آتش افروختن / نه عقل است و خود در میان سوختن\nچو سعدی کسی ذوق خلوت چشید / که از هر که عالم زبان درکشید\nبگوی آنچه دانی سخن سودمند / وگر هیچ کس را نیاید پسند\nکه فردا پشیمان برآرد خروش / که آوخ چرا حق نکردم به گوش؟",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007021",
        "title": "باب هفتم در عالم تربیت - بخش ۲۱ - گفتار اندر پرورش زنان و ذکر صلاح و فساد ایشان",
        "content": "سعدی - بوستان - باب هفتم در عالم تربیت\n بخش ۲۱ - گفتار اندر پرورش زنان و ذکر صلاح و فساد ایشان\n\nزن خوب فرمانبر پارسا / کند مرد درویش را پادشا\nبرو پنج نوبت بزن بر درت / چو یاری موافق بود در برت\nهمه روز اگر غم خوری غم مدار / چو شب غمگسارت بود در کنار\nکرا خانه آباد و همخوابه دوست / خدا را به رحمت نظر سوی اوست\nچو مستور باشد زن و خوبروی / به دیدار او در بهشت است شوی\nکسی بر گرفت از جهان کام دل / که یکدل بود با وی آرام دل\nاگر پارسا باشد و خوش سخن / نگه در نکویی و زشتی مکن\nزن خوش منش دل نشان تر که خوب / که آمیزگاری بپوشد عیوب\nببرد از پری چهرهٔ زشت خوی / زن دیو سیمای خوش طبع، گوی\nچو حلوا خورد سرکه از دست شوی / نه حلوا خورد سرکه اندوده روی\nدلارام باشد زن نیک خواه / ولیکن زن بد، خدایا پناه!\nچو طوطی کلاغش بود هم نفس / غنیمت شمارد خلاص از قفس\nسر اندر جهان نه به آوارگی / وگرنه بنه دل به بیچارگی\nتهی پای رفتن به از کفش تنگ / بلای سفر به که در خانه جنگ\nبه زندان قاضی گرفتار به / که در خانه دیدن بر ابرو گره\nسفر عید باشد بر آن کدخدای / که بانوی زشتش بود در سرای\nدر خرمی بر سرایی ببند / که بانگ زن از وی برآید بلند\nچو زن راه بازار گیرد بزن / وگرنه تو در خانه بنشین چو زن\nاگر زن ندارد سوی مرد گوش / سراویل کحلیش در مرد پوش\nزنی را که جهل است و ناراستی / بلا بر سر خود نه زن خواستی\nچو در کیله یک جو امانت شکست / از انبار گندم فرو شوی دست\nبر آن بنده حق نیکویی خواسته است / که با او دل و دست زن راست است\nچو در روی بیگانه خندید زن / دگر مرد گو لاف مردی مزن\nزن شوخ چون دست در قلیه کرد / برو گو بنه پنجه بر روی مرد\nز بیگانگان چشم زن کور باد / چو بیرون شد از خانه در گور باد\nچو بینی که زن پای بر جای نیست / ثبات از خردمندی و رای نیست\nگریز از کفش در دهان نهنگ / که مردن به از زندگانی به ننگ\nبپوشانش از چشم بیگانه روی / وگر نشنود چه زن آنگه چه شوی\nزن خوب خوش طبع رنج است و بار / رها کن زن زشت ناسازگار\nچه نغز آمد این یک سخن زآن دو تن / که بودند سرگشته از دست زن\nیکی گفت کس را زن بد مباد / دگر گفت زن در جهان خود مباد\nزن نو کن ای دوست هر نوبهار / که تقویم پاری نیاید بکار\nکسی را که بینی گرفتار زن / مکن سعدیا طعنه بر وی مزن\nتو هم جور بینی و بارش کشی / اگر یک سحر در کنارش کشی",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007022",
        "title": "باب هفتم در عالم تربیت - بخش ۲۲ - حکایت",
        "content": "سعدی - بوستان - باب هفتم در عالم تربیت\n بخش ۲۲ - حکایت\n\nجوانی ز ناسازگاری جفت / بر پیرمردی بنالید و گفت\nگران باری از دست این خصم چیر / چنان می‌برم کآسیا سنگ زیر\nبه سختی بنه گفتش، ای خواجه، دل / کس از صبر کردن نگردد خجل\nبه شب سنگ بالایی ای خانه سوز / چرا سنگ زیرین نباشی به روز؟\nچو از گلبنی دیده باشی خوشی / روا باشد ار بار خارش کشی\nدرختی که پیوسته بارش خوری / تحمل کن آنگه که خارش خوری",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007023",
        "title": "باب هفتم در عالم تربیت - بخش ۲۳ - گفتار اندر پروردن فرزندان",
        "content": "سعدی - بوستان - باب هفتم در عالم تربیت\n بخش ۲۳ - گفتار اندر پروردن فرزندان\n\nپسر چون ز ده بر گذشتش سنین / ز نامحرمان گو فراتر نشین\nبر پنبه آتش نشاید فروخت / که تا چشم بر هم زنی خانه سوخت\nچو خواهی که نامت بماند به جای / پسر را خردمندی آموز و رای\nکه گر عقل و طبعش نباشد بسی / بمیری و از تو نماند کسی\nبسا روزگارا که سختی برد / پسر چون پدر نازکش پرورد\nخردمند و پرهیزگارش بر آر / گرش دوست داری به نازش مدار\nبه خردی درش زجر و تعلیم کن / به نیک و بدش وعده و بیم کن\nنوآموز را ذکر و تحسین و زه / ز توبیخ و تهدید استاد به\nبیاموز پرورده را دسترنج / وگر دست داری چو قارون به گنج\nمکن تکیه بر دستگاهی که هست / که باشد که نعمت نماند به دست\nبه پایان رسد کیسهٔ سیم و زر / نگردد تهی کیسهٔ پیشه‌ور\nچه دانی که گردیدن روزگار / به غربت بگرداندش در دیار\nچو بر پیشه‌ای باشدش دسترس / کجا دست حاجت برد پیش کس؟\nندانی که سعدی مراد از چه یافت؟ / نه هامون نوشت و نه دریا شکافت\nبه خردی بخورد از بزرگان قفا / خدا دادش اندر بزرگی صفا\nهر آن کس که گردن به فرمان نهد / بسی بر نیاید که فرمان دهد\nهر آن طفل کاو جور آموزگار / نبیند، جفا بیند از روزگار\nپسر را نکو دار و راحت رسان / که چشمش نماند به دست کسان\nهر آن کس که فرزند را غم نخورد / دگر کس غمش خورد و بدنام کرد\nنگه‌دار از آمیزگار بدش / که بدبخت و بی ره کند چون خودش",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007024",
        "title": "باب هفتم در عالم تربیت - بخش ۲۴ - حکایت",
        "content": "سعدی - بوستان - باب هفتم در عالم تربیت\n بخش ۲۴ - حکایت\n\nشبی دعوتی بود در کوی من / ز هر جنس مردم در او انجمن\nچو آواز مطرب در آمد ز کوی / به گردون شد از عاشقان های و هوی\nپریچهره‌ای بود محبوب من / بدو گفتم ای لعبت خوب من\nچرا با رفیقان نیایی به جمع / که روشن کنی بزم ما را چو شمع؟\nشنیدم سهی قامت سیم‌تن / که می‌رفت و می‌گفت با خویشتن\nمحاسن چو مردان ندارم به دست / نه مردی بود پیش مردان نشست\nسیه نامه تر زآن مخنث مخواه / که پیش از خطش روی گردد سیاه\nاز آن بی حمیت بباید گریخت / که نامردیش آب مردان بریخت\nپسر کاو میان قلندر نشست / پدر گو ز خیرش فرو شوی دست\nدریغش مخور بر هلاک و تلف / که پیش از پدر مرده به ناخلف",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007025",
        "title": "باب هفتم در عالم تربیت - بخش ۲۵ - گفتار اندر پرهیز کردن از صحبت احداث",
        "content": "سعدی - بوستان - باب هفتم در عالم تربیت\n بخش ۲۵ - گفتار اندر پرهیز کردن از صحبت احداث\n\nخرابت کند شاهد خانه کن / برو خانه آباد گردان به زن\nنشاید هوس باختن با گلی / که هر بامدادش بود بلبلی\nچو خود را به هر مجلسی شمع کرد / تو دیگر چو پروانه گردش مگرد\nزن خوب خوش خوی آراسته / چه ماند به نادان نو خاسته؟\nدر او دم چو غنچه دمی از وفا / که از خنده افتد چو گل در قفا\nنه چون کودک پیچ بر پیچ شنگ / که چون مقل نتوان شکستن به سنگ\nمبین دلفریبش چو حور بهشت / کز آن روی دیگر چو غول است زشت\nگرش پای بوسی نداردت پاس / ورش خاک باشی نداند سپاس\nسر از مغز و دست از درم کن تهی / چو خاطر به فرزند مردم نهی\nمکن بد به فرزند مردم نگاه / که فرزند خویشت برآید تباه",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007026",
        "title": "باب هفتم در عالم تربیت - بخش ۲۶ - حکایت",
        "content": "سعدی - بوستان - باب هفتم در عالم تربیت\n بخش ۲۶ - حکایت\n\nدر این شهر باری به سمعم رسید / که بازارگانی غلامی خرید\nشبانگه مگر دست بردش به سیب / که سیمین زنخ بود و خاطر فریب\nپریچهره هرچ اوفتادش به دست / یکی در سر و مغز خواجه شکست\nنه هر جا که بینی خطی دل فریب / توانی طمع کردنش در کتیب\nگوا کرد بر خود خدای و رسول / که دیگر نگردم به گرد فضول\nرحیل آمدش هم در آن هفته پیش / دل افگار و سر بسته و روی ریش\nچو بیرون شد از کازرون یک دو میل / به پیش آمدش سنگلاخی مهیل\nبپرسید کاین قله را نام چیست؟ / که بسیار بیند عجب هر که زیست\nچنین گفتش از کاروان همدمی / مگر تنگ ترکان ندانی همی\nبرنجید چون تنگ ترکان شنید / تو گفتی که دیدار دشمن بدید\nسیه را یکی بانگ برداشت سخت / که دیگر مران خر بینداز رخت\nنه عقل است و نه معرفت یک جوم / اگر من دگر تنگ ترکان روم\nدر شهوت نفس کافر ببند / وگر عاشقی لت خور و سر ببند\nچو مر بنده‌ای را همی پروری / به هیبت بر آرش کز او برخوری\nوگر سیدش لب به دندان گزد / دماغ خداوندگاری پزد\nغلام آبکش باید و خشت زن / بود بندهٔ نازنین مشت زن\nگروهی نشینند با خوش پسر / که ما پاکبازیم و صاحب نظر\nز من پرس فرسودهٔ روزگار / که بر سفره حسرت خورد روزه‌دار\nاز آن تخم خرما خورد گوسپند / که قفل است بر تنگ خرما و بند\nسر گاو عصار از آن در که است / که از کنجدش ریسمان کوته است",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007027",
        "title": "باب هفتم در عالم تربیت - بخش ۲۷ - حکایت درویش صاحب نظر و بقراط حکیم",
        "content": "سعدی - بوستان - باب هفتم در عالم تربیت\n بخش ۲۷ - حکایت درویش صاحب نظر و بقراط حکیم\n\nیکی صورتی دید صاحب جمال / بگردیدش از شورش عشق حال\nبر انداخت بیچاره چندان عرق / که شبنم بر اردیبهشتی ورق\nگذر کرد بقراط بر وی سوار / بپرسید کاین را چه افتاده کار؟\nکسی گفتش این عابدی پارساست / که هرگز خطایی ز دستش نخاست\nرود روز و شب در بیابان و کوه / ز صحبت گریزان، ز مردم ستوه\nربوده‌ست خاطرفریبی دلش / فرو رفته پای نظر در گلش\nچو آید ز خلقش ملامت به گوش / بگرید که چند از ملامت؟ خموش\nمگوی ار بنالم که معذور نیست / که فریادم از علتی دور نیست\nنه این نقش دل می‌رباید ز دست / دل آن می‌رباید که این نقش بست\nشنید این سخن مرد کار آزمای / کهنسال پروردهٔ پخته رای\nبگفت ار چه صیت نکویی رود / نه با هر کسی هر چه گویی رود\nنگارنده را خود همین نقش بود / که شوریده را دل به یغما ربود؟\nچرا طفل یک روزه هوشش نبرد؟ / که در صنع دیدن چه بالغ چه خرد\nمحقق همان بیند اندر ابل / که در خوبرویان چین و چگل\nنقابی است هر سطر من زین کتیب / فرو هشته بر عارضی دل فریب\nمعانی است در زیر حرف سیاه / چو در پرده معشوق و در میغ ماه\nدر اوراق سعدی نگنجد ملال / که دارد پس پرده چندین جمال\nمرا کاین سخنهاست مجلس فروز / چو آتش در او روشنایی و سوز\nنرنجم ز خصمان اگر بر تپند / کز این آتش پارسی در تبند",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007028",
        "title": "باب هفتم در عالم تربیت - بخش ۲۸ - گفتار اندر سلامت گوشه‌نشینی و صبر بر ایذاء خلق",
        "content": "سعدی - بوستان - باب هفتم در عالم تربیت\n بخش ۲۸ - گفتار اندر سلامت گوشه‌نشینی و صبر بر ایذاء خلق\n\nاگر در جهان از جهان رسته‌ای است، / در از خلق بر خویشتن بسته‌ای است\nکس از دست جور زبانها نرست / اگر خودنمای است و گر حق پرست\nاگر برپری چون ملک ز آسمان / به دامن در آویزدت بدگمان\nبه کوشش توان دجله را پیش بست / نشاید زبان بداندیش بست\nفرا هم نشینند تردامنان / که این زهد خشک است و آن دام نان\nتو روی از پرستیدن حق مپیچ / بهل تا نگیرند خلقت به هیچ\nچو راضی شد از بنده یزدان پاک / گر اینها نگردند راضی چه باک؟\nبد اندیش خلق از حق آگاه نیست / ز غوغای خلقش به حق راه نیست\nاز آن ره به جایی نیاورده‌اند / که اول قدم پی غلط کرده‌اند\nدو کس بر حدیثی گمارند گوش / از این تا بدان، ز اهرمن تا سروش\nیکی پند گیرد دگر ناپسند / نپردازد از حرفگیری به پند\nفرو مانده در کنج تاریک جای / چه دریابد از جام گیتی نمای؟\nمپندار اگر شیر و گر روبهی / کز اینان به مردی و حیلت رهی\nاگر کنج خلوت گزیند کسی / که پروای صحبت ندارد بسی\nمذمت کنندش که زرق است و ریو / ز مردم چنان می گریزد که دیو\nوگر خنده روی است و آمیزگار / عفیفش ندانند و پرهیزگار\nغنی را به غیبت بکاوند پوست / که فرعون اگر هست در عالم اوست\nوگر بینوایی بگرید به سوز / نگون بخت خوانندش و تیره‌روز\nوگر کامرانی در آید ز پای / غنیمت شمارند و فضل خدای\nکه تا چند از این جاه و گردن کشی؟ / خوشی را بود در قفا ناخوشی\nو گر تنگدستی تنک مایه‌ای / سعادت بلندش کند پایه‌ای\nبخایندش از کینه دندان به زهر / که دون پرور است این فرومایه دهر\nچو بینند کاری به دستت در است / حریصت شمارند و دنیا پرست\nوگر دست همت بداری ز کار / گدا پیشه خوانندت و پخته خوار\nاگر ناطقی طبل پر یاوه‌ای / وگر خامشی نقش گرماوه‌ای\nتحمل کنان را نخوانند مرد / که بیچاره از بیم سر برنکرد\nوگر در سرش هول و مردانگی است / گریزند از او کاین چه دیوانگی است؟!\nتعنت کنندش گر اندک خوری است / که مالش مگر روزی دیگری است\nوگر نغز و پاکیزه باشد خورش / شکم بنده خوانند و تن پرورش\nوگر بی تکلف زید مالدار / که زینت بر اهل تمیز است عار\nزبان در نهندش به ایذا چو تیغ / که بدبخت زر دارد از خود دریغ\nو گر کاخ و ایوان منقش کند / تن خویش را کسوتی خوش کند\nبه جان آید از طعنه بر وی زنان / که خود را بیاراست همچون زنان\nاگر پارسایی سیاحت نکرد / سفر کردگانش نخوانند مرد\nکه نارفته بیرون ز آغوش زن / کدامش هنر باشد و رای و فن؟\nجهاندیده را هم بدرند پوست / که سرگشتهٔ بخت برگشته اوست\nگرش حظ از اقبال بودی و بهر / زمانه نراندی ز شهرش به شهر\nعزب را نکوهش کند خرده بین / که می‌رنجد از خفت و خیزش زمین\nوگر زن کند گوید از دست دل / به گردن در افتاد چون خر به گل\nنه از جور مردم رهد زشت روی / نه شاهد ز نامردم زشت گوی\nغلامی به مصر اندرم بنده بود / که چشم از حیا در بر افکنده بود\nکسی گفت: «هیچ این پسر عقل و هوش / ندارد، بمالش به تعلیم گوش»\nشبی بر زدم بانگ بر وی درشت / هم او گفت: «مسکین به جورش بکشت!»\nگرت برکند خشم روزی ز جای / سراسیمه خوانندت و تیره رای\nوگر بردباری کنی از کسی / بگویند غیرت ندارد بسی\nسخی را به اندرز گویند: «بس! / که فردا دو دستت بود پیش و پس»\nوگر قانع و خویشتن‌دار گشت / به تشنیع خلقی گرفتار گشت\nکه همچون پدر خواهد این سفله مرد / که نعمت رها کرد و حسرت ببرد\nکه یارد به کنج سلامت نشست؟ / که پیغمبر از خبث ایشان نرست\nخدا را که مانند و انباز و جفت / ندارد، شنیدی که ترسا چه گفت؟\nرهایی نیابد کس از دست کس / گرفتار را چاره صبر است و بس",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb007029",
        "title": "باب هفتم در عالم تربیت - بخش ۲۹ - حکایت",
        "content": "سعدی - بوستان - باب هفتم در عالم تربیت\n بخش ۲۹ - حکایت\n\nجوانی هنرمند فرزانه بود / که در وعظ چالاک و مردانه بود\nنکونام و صاحبدل و حق پرست / خط عارضش خوشتر از خط دست\nقوی در بلاغات و در نحو چست / ولی حرف ابجد نگفتی درست\nیکی را بگفتم ز صاحبدلان / که دندان پیشین ندارد فلان\nبرآمد ز سودای من سرخ روی / کز این جنس بیهوده دیگر مگوی\nتو در وی همان عیب دیدی که هست / ز چندان هنر چشم عقلت ببست\nیقین بشنو از من که روز یقین / نبینند بد، مردم نیک بین\nیکی را که فضل است و فرهنگ و رای / گرش پای عصمت بخیزد ز جای\nبه یک خرده مپسند بر وی جفا / بزرگان چه گفتند؟ خذ ما صفا\nبود خار و گل با هم ای هوشمند / چه در بند خاری؟ تو گل دسته بند\nکه را زشت خویی بود در سرشت / نبیند ز طاووس جز پای زشت\nصفایی به دست آور ای خیره روی / که ننماید آیینهٔ تیره، روی\nطریقی طلب کز عقوبت رهی / نه حرفی که انگشت بر وی نهی\nمنه عیب خلق ای خردمند پیش / که چشمت فرو دوزد از عیب خویش\nچرا دامن آلوده را حد زنم / چو در خود شناسم که تردامنم؟\nنشاید که بر کس درشتی کنی / چو خود را به تأویل پشتی کنی\nچو بد ناپسند آیدت خود مکن / پس آنگه به همسایه گو بد مکن\nمن ار حق شناسم وگر خود نمای / برون با تو دارم، درون با خدای\nچو ظاهر به عفت بیاراستم / تصرف مکن در کژ و راستم\nاگر سیرتم خوب و گر منکر است / خدایم به سر از تو داناتر است\nتو خاموش اگر من بهم یا بدم / که حمال سود و زیان خودم\nکسی را به کردار بد کن عذاب / که چشم از تو دارد به نیکی ثواب\nنکو کاری از مردم نیک رای / یکی را به ده می‌نویسد خدای\nتو نیز ای عجب هر که را یک هنر / ببینی، ز ده عیبش اندر گذر\nنه یک عیب او را بر انگشت پیچ / جهانی فضیلت بر آور به هیچ\nچو دشمن که در شعر سعدی، نگاه / به نفرت کند ز اندرون تباه\nندارد به صد نکتهٔ نغز گوش / چو زحفی ببیند بر آرد خروش\nجز این علتش نیست کان بد پسند / حسد دیده نیک بینش بکند\nنه مر خلق را صنع باری سرشت؟ / سیاه و سپید آمد و خوب و زشت\nنه هر چشم و ابرو که بینی نکوست / بخور پسته مغز و بینداز پوست",
        "link1": "https://ganjoor.net/saadi/boostan/bab7/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb008001",
        "title": "باب هشتم در شکر بر عافیت - بخش ۱ - سرآغاز",
        "content": "سعدی - بوستان - باب هشتم در شکر بر عافیت\n بخش ۱ - سرآغاز\n\nنفس می‌نیارم زد از شکر دوست / که شکری ندانم که در خورد اوست\nعطایی است هر موی از او بر تنم / چگونه به هر موی شکری کنم؟\nستایش خداوند بخشنده را / که موجود کرد از عدم بنده را\nکه را قوت وصف احسان اوست؟ / که اوصاف مستغرق شأن اوست\nبدیعی که شخص آفریند ز گل / روان و خرد بخشد و هوش و دل\nز پشت پدر تا به پایان شیب / نگر تا چه تشریف دادت ز غیب\nچو پاک آفریدت بهُش باش و پاک / که ننگ است ناپاک رفتن به خاک\nپیاپی بیفشان از آیینه گرد / که مصقل نگیرد چو زنگار خورد\nنه در ابتدا بودی آب منی؟ / اگر مردی از سر به در کن منی\nچو روزی به سعی آوری سوی خویش / مکن تکیه بر زور بازوی خویش\nچرا حق نمی‌بینی ای خودپرست / که بازو به گردش درآورد و دست؟\nچو آید به کوشیدنت خیر پیش / به توفیق حق دان نه از سعی خویش\nبه سرپنجگی کس نبرده‌ست گوی / سپاس خداوند توفیق گوی\nتو قائم به خود نیستی یک قدم / ز غیبت مدد می‌رسد دم به دم\nنه طفل زبان بسته بودی ز لاف؟ / همی روزی آمد به جوفش ز ناف\nچو نافش بریدند و روزی گسست / به پستان مادر در آویخت دست\nغریبی که رنج آردش دهر پیش / به دارو دهند آبش از شهر خویش\nپس او در شکم پرورش یافته‌ست / ز انبوب معده خورش یافته‌ست\nدو پستان که امروز دلخواه اوست / دو چشمه هم از پرورشگاه اوست\nکنار و بر مادر دلپذیر / بهشت است و پستان در او جوی شیر\nدرختی است بالای جان پرورش / ولد میوه نازنین بر برش\nنه رگهای پستان درون دل است؟ / پس ار بنگری شیر خون دل است\nبه خونش فرو برده دندان چو نیش / سرشته در او مهر خونخوار خویش\nچو بازو قوی کرد و دندان ستبر / براندایدش دایه پستان به صبر\nچنان صبرش از شیر خامش کند / که پستان شیرین فرامش کند\nتو نیز ای که در توبه‌ای طفل راه / به صبرت فراموش گردد گناه",
        "link1": "https://ganjoor.net/saadi/boostan/bab8/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb008002",
        "title": "باب هشتم در شکر بر عافیت - بخش ۲ - حکایت",
        "content": "سعدی - بوستان - باب هشتم در شکر بر عافیت\n بخش ۲ - حکایت\n\nجوانی سر از رای مادر بتافت / دل دردمندش به آذر بتافت\nچو بیچاره شد پیشش آورد مهد / که ای سست مهر فراموش عهد\nنه گریان و درمانده بودی و خرد / که شبها ز دست تو خوابم نبرد؟\nنه در مهد نیروی حالت نبود / مگس راندن از خود مجالت نبود؟\nتو آنی کز آن یک مگس رنجه‌ای / که امروز سالار و سرپنجه‌ای\nبه حالی شوی باز در قعر گور / که نتوانی از خویشتن دفع مور\nدگر دیده چون برفروزد چراغ / چو کرم لحد خورد پیه دماغ؟\nچو پوشیده چشمی ببینی که راه / نداند همی وقت رفتن ز چاه\nتو گر شکر کردی که با دیده‌ای / وگر نه تو هم چشم پوشیده‌ای\nمعلم نیاموختت فهم و رای / سرشت این صفت در نهادت خدای\nگرت منع کردی دل حق نیوش / حقت عین باطل نبودی به گوش",
        "link1": "https://ganjoor.net/saadi/boostan/bab8/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb008003",
        "title": "باب هشتم در شکر بر عافیت - بخش ۳ - گفتار اندر صنع باری عز اسمه در ترکیب خلقت انسان",
        "content": "سعدی - بوستان - باب هشتم در شکر بر عافیت\n بخش ۳ - گفتار اندر صنع باری عز اسمه در ترکیب خلقت انسان\n\nببین تا یک انگشت از چند بند / به صنع الهی به هم در فگند\nپس آشفتگی باشد و ابلهی / که انگشت بر حرف صنعش نهی\nتأمل کن از بهر رفتار مرد / که چند استخوان پی زد و وصل کرد\nکه بی گردش کعب و زانو و پای / نشاید قدم بر گرفتن ز جای\nاز آن سجده بر آدمی سخت نیست / که در صلب او مهره یک لخت نیست\nدو صد مهره بر یکدگر ساخته‌ست / که گل مهره‌ای چون تو پرداخته‌ست\nرگت بر تن است ای پسندیده خوی / زمینی در او سیصد و شصت جوی\nبصر در سر و فکر و رای و تمیز / جوارح به دل، دل به دانش عزیز\nبهایم به روی اندر افتاده خوار / تو همچون الف بر قدمها سوار\nنگون کرده ایشان سر از بهر خور / تو آری به عزت خورش پیش سر\nنزیبد تو را با چنین سروری / که سر جز به طاعت فرود آوری\nبه انعام خود دانه دادت نه کاه / نکردت چو انعام سر در گیاه\nولیکن بدین صورت دلپذیر / فرفته مشو، سیرت خوب گیر\nره راست باید نه بالای راست / که کافر هم از روی صورت چو ماست\nتو را آن که چشم و دهان داد و گوش / اگر عاقلی در خلافش مکوش\nگرفتم که دشمن بکوبی به سنگ / مکن باری از جهل با دوست جنگ\nخردمند طبعان منت شناس / بدوزند نعمت به میخ سپاس",
        "link1": "https://ganjoor.net/saadi/boostan/bab8/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb008004",
        "title": "باب هشتم در شکر بر عافیت - بخش ۴ - حکایت اندر معنی شکر منعم",
        "content": "سعدی - بوستان - باب هشتم در شکر بر عافیت\n بخش ۴ - حکایت اندر معنی شکر منعم\n\nملک زاده‌ای ز اسب ادهم فتاد / به گردن درش مهره بر هم فتاد\nچو پیلش فرو رفت گردن به تن / نگشتی سرش تا نگشتی بدن\nپزشکان بماندند حیران در این / مگر فیلسوفی ز یونان زمین\nسرش باز پیچید و رگ راست شد / وگر وی نبودی زمن خواست شد\nدگر نوبت آمد به نزدیک شاه / به عین عنایت نکردش نگاه\nخردمند را سر فرو شد به شرم / شنیدم که می‌رفت و می‌گفت نرم\nاگر دی نپیچیدمی گردنش / نپیچیدی امروز روی از منش\nفرستاد تخمی به دست رهی / که باید که بر عودسوزش نهی\nملک را یکی عطسه آمد ز دود / سر و گردنش همچنان شد که بود\nبه عذر از پی مرد بشتافتند / بجستند بسیار و کم یافتند\nمکن، گردن از شکر منعم مپیچ / که روز پسین سر بر آری به هیچ\nشنیدم که پیری پسر را به خشم / ملامت همی کرد کای شوخ چشم\nتو را تیشه دادم که هیزم شکن / نگفتم که دیوار مسجد بکن\nزبان آمد از بهر شکر و سپاس / به غیبت نگرداندش حق شناس\nگذرگاه قرآن و پند است گوش / به بهتان و باطل شنیدن مکوش\nدو چشم از پی صنع باری نکوست / ز عیب برادر فرو گیر و دوست",
        "link1": "https://ganjoor.net/saadi/boostan/bab8/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb008005",
        "title": "باب هشتم در شکر بر عافیت - بخش ۵ - گفتار اندر گزاردن شکر نعمتها",
        "content": "سعدی - بوستان - باب هشتم در شکر بر عافیت\n بخش ۵ - گفتار اندر گزاردن شکر نعمتها\n\nشب از بهر آسایش توست و روز / مه روشن و مهر گیتی فروز\nسپهر از برای تو فراش وار / همی گستراند بساط بهار\nاگر باد و برف است و باران و میغ / وگر رعد چوگان زند، برق تیغ\nهمه کارداران فرمانبرند / که تخم تو در خاک می‌پرورند\nاگر تشنه مانی ز سختی مجوش / که سقای ابر آبت آرد به دوش\nز خاک آورد رنگ و بوی و طعام / تماشاگه دیده و مغز و کام\nعسل دادت از نحل و من از هوا / رطب دادت از نخل و نخل از نوی\nهمه نخلبندان بخایند دست / ز حیرت که نخلی چنین کس نبست\nخور و ماه و پروین برای تواند / قنادیل سقف سرای تواند\nز خارت گل آورد و از نافه مشک / زر از کان و برگ تر از چوب خشک\nبه دست خودت چشم و ابرو نگاشت / که محرم به اغیار نتوان گذاشت\nتوانا که او نازنین پرورد / به الوان نعمت چنین پرورد\nبه جان گفت باید نفس بر نفس / که شکرش نه کار زبان است و بس\nخدایا دلم خون شد و دیده ریش / که می‌بینم انعامت از گفت بیش\nنگویم دد و دام و مور و سمک / که فوج ملائک بر اوج فلک\nهنوزت سپاس اندکی گفته‌اند / ز بیور هزاران یکی گفته‌اند\nبرو سعدیا دست و دفتر بشوی / به راهی که پایان ندارد مپوی",
        "link1": "https://ganjoor.net/saadi/boostan/bab8/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb008006",
        "title": "باب هشتم در شکر بر عافیت - بخش ۶ - گفتار اندر بخشایش بر ناتوانان و شکر نعمت حق در توانایی",
        "content": "سعدی - بوستان - باب هشتم در شکر بر عافیت\n بخش ۶ - گفتار اندر بخشایش بر ناتوانان و شکر نعمت حق در توانایی\n\nنداند کسی قدر روز خوشی / مگر روزی افتد به سختی کشی\nزمستان درویش در تنگ سال / چه سهل است پیش خداوند مال\nسلیمی که یک چند نالان نخفت / خداوند را شکر صحت نگفت\nچو مردانه‌رو باشی و تیز پای / به شکرانه با کندپایان بپای\nبه پیر کهن بر ببخشد جوان / توانا کند رحم بر ناتوان\nچه دانند جیحونیان قدر آب / ز واماندگان پرس در آفتاب\nعرب را که در دجله باشد قعود / چه غم دارد از تشنگان زرود\nکسی قیمت تندرستی شناخت / که یک چند بیچاره در تب گداخت\nتو را تیره شب کی نماید دراز / که غلطی ز پهلو به پهلوی ناز؟\nبراندیش از افتان و خیزان تب / که رنجور داند درازای شب\nبه بانگ دهل خواجه بیدار گشت / چه داند شب پاسبان چون گذشت؟",
        "link1": "https://ganjoor.net/saadi/boostan/bab8/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb008007",
        "title": "باب هشتم در شکر بر عافیت - بخش ۷ - حکایت سلطان طغرل و هندوی پاسبان",
        "content": "سعدی - بوستان - باب هشتم در شکر بر عافیت\n بخش ۷ - حکایت سلطان طغرل و هندوی پاسبان\n\nشنیدم که طغرل شبی در خزان / گذر کرد بر هندوی پاسبان\nز باریدن برف و باران و سیل / به لرزش در افتاده همچون سهیل\nدلش بر وی از رحمت آورد جوش / که اینک قبا پوستینم بپوش\nدمی منتظر باش بر طرف بام / که بیرون فرستم به دست غلام\nدر این بود و باد صبا بروزید / شهنشه در ایوان شاهی خزید\nوشاقی پری چهره در خیل داشت / که طبعش بدو اندکی میل داشت\nتماشای ترکش چنان خوش فتاد / که هندوی مسکین برفتش ز یاد\nقبا پوستینی گذشتش به گوش / ز بدبختیش در نیامد به دوش\nمگر رنج سرما بر او بس نبود / که جور سپهر انتظارش فزود\nنگه کن چو سلطان به غفلت بخفت / که چوبک زنش بامدادان چه گفت\nمگر نیکبختت فراموش شد / چو دستت در آغوش آغوش شد؟\nتو را شب به عیش و طرب می‌رود / چه دانی که بر ما چه شب می‌رود؟\nفرو برده سر کاروانی به دیگ / چه از پا فرو رفتگانش به ریگ\nبدار ای خداوند زورق بر آب / که بیچارگان را گذشت از سر آب\nتوقف کنید ای جوانان چست / که در کاروانند پیران سست\nتو خوش خفته در هودج کاروان / مهار شتر در کف ساروان\nچه هامون و کوهت، چه سنگ و رمال / ز ره باز پس ماندگان پرس حال\nتو را کوه پیکر هیون می‌برد / پیاده چه دانی که خون می‌خورد؟\nبه آرام دل خفتگان در بنه / چه دانند حال کم گرسنه؟",
        "link1": "https://ganjoor.net/saadi/boostan/bab8/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb008008",
        "title": "باب هشتم در شکر بر عافیت - بخش ۸ - حکایت",
        "content": "سعدی - بوستان - باب هشتم در شکر بر عافیت\n بخش ۸ - حکایت\n\nیکی را عسس دست بر بسته بود / همه شب پریشان و دلخسته بود\nبه گوش آمدش در شب تیره رنگ / که شخصی همی نالد از دست تنگ\nشنید این سخن دزد مغلول و گفت / ز بیچارگی چند نالی؟ بخفت\nبرو شکر یزدان کن ای تنگدست / که دستت عسس تنگ بر هم نبست\nمکن ناله از بینوایی بسی / چو بینی ز خود بینواتر کسی",
        "link1": "https://ganjoor.net/saadi/boostan/bab8/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb008009",
        "title": "باب هشتم در شکر بر عافیت - بخش ۹ - حکایت",
        "content": "سعدی - بوستان - باب هشتم در شکر بر عافیت\n بخش ۹ - حکایت\n\nبرهنه تنی یک درم وام کرد / تن خویش را کسوتی خام کرد\nبنالید کای طالع بدلگام / به گرما بپختم در این زیر خام\nچو ناپخته آمد ز سختی به جوش / یکی گفتش از چاه زندان: «خموش!»\nبه جای آور، ای خام، شکر خدای / که چون ما نه‌ای خام بر دست و پای",
        "link1": "https://ganjoor.net/saadi/boostan/bab8/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb008010",
        "title": "باب هشتم در شکر بر عافیت - بخش ۱۰ - حکایت",
        "content": "سعدی - بوستان - باب هشتم در شکر بر عافیت\n بخش ۱۰ - حکایت\n\nیکی کرد بر پارسایی گذر / به صورت جهود آمدش در نظر\nقفایی فرو کوفت بر گردنش / ببخشید درویش پیراهنش\nخجل گفت کانچ از من آمد خطاست / ببخشای بر من، چه جای عطاست؟\nبه شکرانه گفتا به سر بیستم / که آنم که پنداشتی نیستم\nنکو سیرت بی تکلف برون / به از نیکنام خراب اندرون\nبه نزدیک من شبرو راهزن / به از فاسق پارسا پیرهن",
        "link1": "https://ganjoor.net/saadi/boostan/bab8/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb008011",
        "title": "باب هشتم در شکر بر عافیت - بخش ۱۱ - حکایت",
        "content": "سعدی - بوستان - باب هشتم در شکر بر عافیت\n بخش ۱۱ - حکایت\n\nز ره باز پس مانده‌ای می‌گریست / که مسکین تر از من در این دشت کیست؟\nجهاندیده‌ای گفتش ای هوشیار / اگر مردی این یک سخن گوش دار\nبرو شکر کن چون به خر بر نه‌ای / که آخر بنی آدمی، خر نه‌ای",
        "link1": "https://ganjoor.net/saadi/boostan/bab8/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb008012",
        "title": "باب هشتم در شکر بر عافیت - بخش ۱۲ - حکایت",
        "content": "سعدی - بوستان - باب هشتم در شکر بر عافیت\n بخش ۱۲ - حکایت\n\nفقیهی بر افتاده مستی گذشت / به مستوری خویش مغرور گشت\nز نخوت بر او التفاتی نکرد / جوان سر برآورد کای پیرمرد\nبرو شکر کن چون به نعمت دری / که محرومی آید ز مستکبری\nیکی را که در بند بینی مخند / مبادا که ناگه درافتی به بند\nنه آخر در امکان تقدیر هست / که فردا چو من باشی افتاده مست؟\nتو را آسمان خط به مسجد نوشت / مزن طعنه بر دیگری در کنشت\nببند ای مسلمان به شکرانه دست / که زنار مغ بر میانت نبست\nنه خود می‌رود هر که جویان اوست / به عنفش کشان می‌برد لطف دوست\nنگر تا قضا از کجا سیر کرد / که کوری بود تکیه بر غیر کرد",
        "link1": "https://ganjoor.net/saadi/boostan/bab8/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb008013",
        "title": "باب هشتم در شکر بر عافیت - بخش ۱۳ - نظر در اسباب وجود عالم",
        "content": "سعدی - بوستان - باب هشتم در شکر بر عافیت\n بخش ۱۳ - نظر در اسباب وجود عالم\n\nسرشته‌ست باری شفا در عسل / نه چندان که زور آورد با اجل\nعسل خوش کند زندگان را مزاج / ولی درد مردن ندارد علاج\nرمق مانده‌ای را که جان از بدن / برآمد، چه سود انگبین در دهن؟\nیکی گرز پولاد بر مغز خورد / کسی گفت صندل بمالش به درد\nز پیش خطر تا توانی گریز / ولیکن مکن با قضا پنجه تیز\nدرون تا بود قابل شرب و اکل / بدن تازه روی است و پاکیزه شکل\nخراب آنگه این خانه گردد تمام / که با هم نسازند طبع و طعام\nطبایع تر و خشک و گرم است و سرد / مرکب از این چار طبع است مرد\nیکی زین چو بر دیگری یافت دست / ترازوی عدل طبیعت شکست\nاگر باد سرد نفس نگذرد / تف معده جان در خروش آورد\nوگر دیگ معده نجوشد طعام / تن نازنین را شود کار خام\nدر اینان نبندد دل، اهل شناخت / که پیوسته با هم نخواهند ساخت\nتوانایی تن مدان از خورش / که لطف حقت می‌دهد پرورش\nبه حقش که گر دیده بر تیغ و کارد / نهی، حق شکرش نخواهی گزارد\nچو رویی به طاعت نهی بر زمین / خدا را ثناگوی و خود را مبین\nگدایی است تسبیح و ذکر و حضور / گدا را نباید که باشد غرور\nگرفتم که خود خدمتی کرده‌ای / نه پیوسته اقطاع او خورده‌ای؟",
        "link1": "https://ganjoor.net/saadi/boostan/bab8/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb008014",
        "title": "باب هشتم در شکر بر عافیت - بخش ۱۴ - در سابقهٔ حکم ازل و توفیق خیر",
        "content": "سعدی - بوستان - باب هشتم در شکر بر عافیت\n بخش ۱۴ - در سابقهٔ حکم ازل و توفیق خیر\n\nنخست او ارادت به دل در نهاد / پس این بنده بر آستان سر نهاد\nگر از حق نه توفیق خیری رسد / کی از بنده چیزی به غیری رسد؟\nزبان را چه بینی که اقرار داد / ببین تا زبان را که گفتار داد\nدر معرفت دیدهٔ آدمی است / که بگشوده بر آسمان و زمی است\nکیت فهم بودی نشیب و فراز / گر این در نکردی به روی تو باز؟\nسر آورد و دست از عدم در وجود / در این جود بنهاد و در وی سجود\nوگرنه کی از دست جود آمدی؟ / محال است کز سر سجود آمدی\nبه حکمت زبان داد و گوش آفرید / که باشند صندوق دل را کلید\nاگر نه زبان قصه برداشتی / کس از سر دل کی خبر داشتی؟\nوگر نیستی سعی جاسوس گوش / خبر کی رسیدی به سلطان هوش\nمرا لفظ شیرین خواننده داد / تو را سمع و ادراک داننده داد\nمدام این دو چون حاجبان بر درند / ز سلطان به سلطان خبر می‌برند\nچه اندیشی از خود که فعلم نکوست؟ / از آن در نگه کن که توفیق اوست\nبرد بوستانبان به ایوان شاه / به نوباوه گل هم ز بستان شاه",
        "link1": "https://ganjoor.net/saadi/boostan/bab8/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb008015",
        "title": "باب هشتم در شکر بر عافیت - بخش ۱۵ - حکایت سفر هندوستان و ضلالت بت پرستان",
        "content": "سعدی - بوستان - باب هشتم در شکر بر عافیت\n بخش ۱۵ - حکایت سفر هندوستان و ضلالت بت پرستان\n\nبتی دیدم از عاج در سومنات / مرصع چو در جاهلیت منات\nچنان صورتش بسته تمثالگر / که صورت نبندد از آن خوبتر\nز هر ناحیت کاروانها روان / به دیدار آن صورت بی روان\nطمع کرده رایان چین و چگل / چو سعدی وفا ز آن بت سخت دل\nزبان آوران رفته از هر مکان / تضرع کنان پیش آن بی زبان\nفرو ماندم از کشف آن ماجرا / که حیی جمادی پرستد چرا؟\nمغی را که با من سر و کار بود / نکوگوی و هم حجره و یار بود\nبه نرمی بپرسیدم ای برهمن / عجب دارم از کار این بقعه من\nکه مدهوش این ناتوان پیکرند / مقید به چاه ضلال اندرند\nنه نیروی دستش، نه رفتار پای / ورش بفکنی بر نخیزد ز جای\nنبینی که چشمانش از کهرباست؟ / وفا جستن از سنگ چشمان خطاست\nبر این گفتم آن دوست دشمن گرفت / چو آتش شد از خشم و در من گرفت\nمغان را خبر کرد و پیران دیر / ندیدم در آن انجمن روی خیر\nفتادند گبران پازند خوان / چو سگ در من از بهر آن استخوان\nچو آن راه کژ پیششان راست بود / ره راست در چشمشان کژ نمود\nکه مرد ار چه دانا و صاحبدل است / به نزدیک بی‌دانشان جاهل است\nفرو ماندم از چاره همچون غریق / برون از مدارا ندیدم طریق\nچو بینی که جاهل به کین اندر است / سلامت به تسلیم و لین اندر است\nمهین برهمن را ستودم بلند / که ای پیر تفسیر استا و زند\nمرا نیز با نقش این بت خوش است / که شکلی خوش و قامتی دلکش است\nبدیع آیدم صورتش در نظر / ولیکن ز معنی ندارم خبر\nکه سالوک این منزلم عن قریب / بد از نیک کمتر شناسد غریب\nتو دانی که فرزین این رقعه‌ای / نصیحتگر شاه این بقعه‌ای\nچه معنی است در صورت این صنم / که اول پرستندگانش منم\nعبادت به تقلید گمراهی است / خنک رهروی را که آگاهی است\nبرهمن ز شادی بر افروخت روی / پسندید و گفت ای پسندیده گوی\nسؤالت صواب است و فعلت جمیل / به منزل رسد هر که جوید دلیل\nبسی چون تو گردیدم اندر سفر / بتان دیدم از خویشتن بی خبر\nجز این بت که هر صبح از اینجا که هست / برآرد به یزدان دادار دست\nوگر خواهی امشب همینجا بباش / که فردا شود سر این بر تو فاش\nشب آنجا ببودم به فرمان پیر / چو بیژن به چاه بلا در اسیر\nشبی همچو روز قیامت دراز / مغان گرد من بی وضو در نماز\nکشیشان هرگز نیازرده آب / بغلها چو مردار در آفتاب\nمگر کرده بودم گناهی عظیم / که بردم در آن شب عذابی الیم\nهمه شب در این قید غم مبتلا / یکم دست بر دل، یکی بر دعا\nکه ناگه دهل زن فرو کوفت کوس / بخواند از فضای برهمن خروس\nخطیب سیه پوش شب بی خلاف / بر آهخت شمشیر روز از غلاف\nفتاد آتش صبح در سوخته / به یک دم جهانی شد افروخته\nتو گفتی که در خطهٔ زنگبار / ز یک گوشه ناگه در آمد تتار\nمغان تبه رای ناشسته روی / به دیر آمدند از در و دشت و کوی\nکس از مرد در شهر و از زن نماند / در آن بتکده جای درزن نماند\nمن از غصه رنجور و از خواب مست / که ناگاه تمثال برداشت دست\nبه یک بار از ایشان برآمد خروش / تو گفتی که دریا بر آمد به جوش\nچو بتخانه خالی شد از انجمن / برهمن نگه کرد خندان به من\nکه دانم تو را بیش مشکل نماند / حقیقت عیان گشت و باطل نماند\nچو دیدم که جهل اندر او محکم است / خیال محال اندر او مدغم است\nنیارستم از حق دگر هیچ گفت / که حق ز اهل باطل بباید نهفت\nچو بینی زبر دست را زور دست / نه مردی بود پنجهٔ خود شکست\nزمانی به سالوس گریان شدم / که من زآنچه گفتم پشیمان شدم\nبه گریه دل کافران کرد میل / عجب نیست سنگ ار بگردد به سیل\nدویدند خدمت کنان سوی من / به عزت گرفتند بازوی من\nشدم عذرگویان بر شخص عاج / به کرسی زر کوفت بر تخت ساج\nبتک را یکی بوسه دادم به دست / که لعنت بر او باد و بر بت پرست\nبه تقلید کافر شدم روز چند / برهمن شدم در مقالات زند\nچو دیدم که در دیر گشتم امین / نگنجیدم از خرمی در زمین\nدر دیر محکم ببستم شبی / دویدم چپ و راست چون عقربی\nنگه کردم از زیر تخت و زبر / یکی پرده دیدم مکلل به زر\nپس پرده مطرانی آذرپرست / مجاور سر ریسمانی به دست\nبه فورم در آن حال معلوم شد / چو داود کآهن بر او موم شد\nکه ناچار چون در کشد ریسمان / بر آرد صنم دست، فریادخوان\nبرهمن شد از روی من شرمسار / که شنعت بود بخیه بر روی کار\nبتازید و من در پیش تاختم / نگونش به چاهی در انداختم\nکه دانستم ار زنده آن برهمن / بماند، کند سعی در خون من\nپسندد که از من بر آید دمار / مبادا که سرش کنم آشکار\nچو از کار مفسد خبر یافتی / ز دستش برآور چو دریافتی\nکه گر زنده‌اش مانی، آن بی هنر / نخواهد تو را زندگانی دگر\nوگر سر به خدمت نهد بر درت / اگر دست یابد ببرد سرت\nفریبنده را پای در پی منه / چو رفتی و دیدی امانش مده\nتمامش بکشتم به سنگ آن خبیث / که از مرده دیگر نیاید حدیث\nچو دیدم که غوغایی انگیختم / رها کردم آن بوم و بگریختم\nچو اندر نیستانی آتش زدی / ز شیران بپرهیز اگر بخردی\nمکش بچهٔ مار مردم گزای / چو کشتی در آن خانه دیگر مپای\nچو زنبور خانه بیاشوفتی / گریز از محلت که گرم اوفتی\nبه چابک‌تر از خود مینداز تیر / چو افتاد، دامن به دندان بگیر\nدر اوراق سعدی چنین پند نیست / که چون پای دیوار کندی مایست\nبه هند آمدم بعد از آن رستخیز / وز آنجا به راه یمن تا حجیز\nاز آن جمله سختی که بر من گذشت / دهانم جز امروز شیرین نگشت\nدر اقبال و تأیید بوبکر سعد / که مادر نزاید چنو قبل و بعد\nز جور فلک دادخواه آمدم / در این سایه‌گستر پناه آمدم\nدعاگوی این دولتم بنده‌وار / خدایا تو این سایه پاینده دار\nکه مرهم نهادم نه در خورد ریش / که در خورد انعام و اکرام خویش\nکی این شکر نعمت به جای آورم / و گر پای گردد به خدمت سرم؟\nفرج یافتم بعد از آن بندها / هنوزم به گوش است از آن پندها\nیکی آن که هر گه که دست نیاز / برآرم به درگاه دانای راز\nبه یاد آید آن لعبت چینیم / کند خاک در چشم خودبینیم\nبدانم که دستی که برداشتم / به نیروی خود بر نیفراشتم\nنه صاحبدلان دست بر می‌کشند / که سررشته از غیب در می‌کشند\nدر خیر باز است و طاعت ولیک / نه هر کس تواناست بر فعل نیک\nهمین است مانع که در بارگاه / نشاید شدن جز به فرمان شاه\nکلید قدر نیست در دست کس / توانای مطلق خدای است و بس\nپس ای مرد پوینده بر راه راست / تو را نیست منت، خداوند راست\nچو در غیب نیکو نهادت سرشت / نیاید ز خوی تو کردار زشت\nز زنبور کرد این حلاوت پدید / همان کس که در مار زهر آفرید\nچو خواهد که ملک تو ویران کند / نخست از تو خلقی پریشان کند\nوگر باشدش بر تو بخشایشی / رساند به خلق از تو آسایشی\nتکبر مکن بر ره راستی / که دستت گرفتند و برخاستی\nسخن سودمند است اگر بشنوی / به مردان رسی گر طریقت روی\nمقامی بیابی گرت ره دهند / که بر خوان عزت سماطت نهند\nولیکن نباید که تنها خوری / ز درویش درمنده یاد آوری\nفرستی مگر رحمتی در پیم / که بر کردهٔ خویش واثق نیم",
        "link1": "https://ganjoor.net/saadi/boostan/bab8/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009001",
        "title": "باب نهم در توبه و راه صواب - بخش ۱ - سر آغاز",
        "content": "سعدی - بوستان - باب نهم در توبه و راه صواب\n بخش ۱ - سر آغاز\n\nبیا ای که عمرت به هفتاد رفت / مگر خفته بودی که بر باد رفت؟\nهمه برگ بودن همی ساختی / به تدبیر رفتن نپرداختی\nقیامت که بازار مینو نهند / منازل به اعمال نیکو دهند\nبضاعت به چندان که آری بری / وگر مفلسی شرمساری بری\nکه بازار چندان که آکنده‌تر / تهیدست را دل پراکنده‌تر\nز پنجه درم پنج اگر کم شود / دلت ریش سرپنجهٔ غم شود\nچو پنجاه سالت برون شد ز دست / غنیمت شمر پنج روزی که هست\nاگر مرده مسکین زبان داشتی / به فریاد و زاری فغان داشتی\nکه ای زنده چون هست امکان گفت / لب از ذکر چون مرده بر هم مخفت\nچو ما را به غفلت بشد روزگار / تو باری دمی چند فرصت شمار",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009002",
        "title": "باب نهم در توبه و راه صواب - بخش ۲ - حکایت پیرمرد و تحسر او بر روزگار جوانی",
        "content": "سعدی - بوستان - باب نهم در توبه و راه صواب\n بخش ۲ - حکایت پیرمرد و تحسر او بر روزگار جوانی\n\nشبی در جوانی و طیب نعم / جوانان نشستیم چندی بهم\nچو بلبل، سرایان چو گل تازه روی / ز شوخی در افکنده غلغل به کوی\nجهاندیده پیری ز ما بر کنار / ز دور فلک لیل مویش نهار\nچو فندق دهان از سخن بسته بود / نه چون ما لب از خنده چون پسته بود\nجوانی فرا رفت کای پیرمرد / چه در کنج حسرت نشینی به درد؟\nیکی سر برآر از گریبان غم / به آرام دل با جوانان بچم\nبرآورد سر سالخورد از نهفت / جوابش نگر تا چه پیرانه گفت\nچو باد صبا بر گلستان وزد / چمیدن درخت جوان را سزد\nچمد تا جوان است و سرسبز خوید / شکسته شود چون به زردی رسید\nبهاران که بید آورد بید مشک / بریزد درخت گشن برگ خشک\nنزیبد مرا با جوانان چمید / که بر عارضم صبح پیری دمید\nبه قید اندرم جره بازی که بود / دمادم سر رشته خواهد ربود\nشما راست نوبت بر این خوان نشست / که ما از تنعم بشستیم دست\nچو بر سر نشست از بزرگی غبار / دگر چشم عیش جوانی مدار\nمرا برف باریده بر پر زاغ / نشاید چو بلبل تماشای باغ\nکند جلوه طاووس صاحب جمال / چه می‌خواهی از باز برکنده بال؟\nمرا غله تنگ اندر آمد درو / شما را کنون می‌دمد سبزه نو\nگلستان ما را طراوت گذشت / که گل دسته بندد چو پژمرده گشت؟\nمرا تکیه جان پدر بر عصاست / دگر تکیه بر زندگانی خطاست\nمسلم جوان راست بر پای جست / که پیران برند استعانت به دست\nگل سرخ رویم نگر زر ناب / فرو رفت، چون زرد شد آفتاب\nهوس پختن از کودک ناتمام / چنان زشت نبود که از پیر خام\nمرا می‌بباید چو طفلان گریست / ز شرم گناهان، نه طفلانه زیست\nنکو گفت لقمان که نازیستن / به از سالها بر خطا زیستن\nهم از بامدادان در کلبه بست / به از سود و سرمایه دادن ز دست\nجوان تا رساند سیاهی به نور / برد پیر مسکین سپیدی به گور",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009003",
        "title": "باب نهم در توبه و راه صواب - بخش ۳ - حکایت",
        "content": "سعدی - بوستان - باب نهم در توبه و راه صواب\n بخش ۳ - حکایت\n\nکهنسالی آمد به نزد طبیب / ز نالیدنش تا به مردن قریب\nکه دستم به رگ بر نه، ای نیک رای / که پایم همی بر نیاید ز جای\nبدین ماند این قامت خفته‌ام / که گویی به گل در فرو رفته‌ام\nبرو، گفت دست از جهان در گسل / که پایت قیامت برآید ز گل\nنشاط جوانی ز پیران مجوی / که آب روان باز ناید به جوی\nاگر در جوانی زدی دست و پای / در ایام پیری به هش باش و رای\nچو دوران عمر از چهل در گذشت / مزن دست و پا کآبت از سر گذشت\nنشاط از من آن گه رمیدن گرفت / که شامم سپیده دمیدن گرفت\nبباید هوس کردن از سر به در / که دور هوسبازی آمد به سر\nبه سبزه کجا تازه گردد دلم / که سبزه بخواهد دمید از گلم؟\nتفرج کنان در هوا و هوس / گذشتیم بر خاک بسیار کس\nکسانی که دیگر به غیب اندرند / بیایند و بر خاک ما بگذرند\nدریغا که فصل جوانی برفت / به لهو و لعب زندگانی برفت\nدریغا چنان روح پرور زمان / که بگذشت بر ما چو برق یمان\nز سودای آن پوشم و این خورم / نپرداختم تا غم دین خورم\nدریغا که مشغول باطل شدیم / ز حق دور ماندیم و غافل شدیم\nچه خوش گفت با کودک آموزگار / که کاری نکردیم و شد روزگار",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009004",
        "title": "باب نهم در توبه و راه صواب - بخش ۴ - گفتار اندر غنیمت شمردن جوانی پیش از پیری",
        "content": "سعدی - بوستان - باب نهم در توبه و راه صواب\n بخش ۴ - گفتار اندر غنیمت شمردن جوانی پیش از پیری\n\nجوانا ره طاعت امروز گیر / که فردا جوانی نیاید ز پیر\nفراغ دلت هست و نیروی تن / چو میدان فراخ است گویی بزن\nقضا روزگاری ز من در ربود / که هر روزی از وی شبی قدر بود\nمن آن روز را قدر نشناختم / بدانستم اکنون که در باختم\nچه کوشش کند پیر خر زیر بار؟ / تو می‌رو که بر بادپایی سوار\nشکسته قدح ور ببندند چست / نیاورد خواهد بهای درست\nکنون کاوفتادت به غفلت ز دست / طریقی ندارد مگر باز بست\nکه گفتت به جیحون در انداز تن؟ / چو افتاد، هم دست و پایی بزن\nبه غفلت بدادی ز دست آب پاک / چه چاره کنون جز تیمم به خاک؟\nچو از چابکان در دویدن گرو / نبردی، هم افتان و خیزان برو\nگر آن بادپایان برفتند تیز / تو بی دست و پای از نشستن بخیز",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009005",
        "title": "باب نهم در توبه و راه صواب - بخش ۵ - حکایت در معنی ادراک پیش از فوت",
        "content": "سعدی - بوستان - باب نهم در توبه و راه صواب\n بخش ۵ - حکایت در معنی ادراک پیش از فوت\n\nشبی خوابم اندر بیابان فید / فرو بست پای دویدن به قید\nشتربانی آمد به هول و ستیز / زمام شتر بر سرم زد که خیز\nمگر دل نهادی به مردن ز پس / که بر می‌نخیزی به بانگ جرس؟\nمرا همچو تو خواب خوش در سر است / ولیکن بیابان به پیش اندر است\nتو کز خواب نوشین به بانگ رحیل / نخیزی، دگر کی رسی در سبیل\nفرو کوفت طبل شتر ساروان / به منزل رسید اول کاروان\nخنک هوشیاران فرخنده بخت / که پیش از دهلزن بسازند رخت\nبه ره خفتگان تا بر آرند سر / نبینند ره رفتگان را اثر\nسبق برد رهرو که برخاست زود / پس از نقل بیدار بودن چه سود؟\nیکی در بهاران بیفشانده جو / چه گندم ستاند به وقت درو؟\nکنون باید ای خفته بیدار بود / چو مرگ اندر آرد ز خوابت، چه سود؟\nچو شیبت در آمد به روی شباب / شبت روز شد دیده بر کن ز خواب\nمن آن روز بر کندم از عمر امید / که افتادم اندر سیاهی سپید\nدریغا که بگذشت عمر عزیز / بخواهد گذشت این دمی چند نیز\nگذشت آنچه در ناصوابی گذشت / ور این نیز هم در نیابی گذشت\nکنون وقت تخم است اگر پروری / گر امید داری که خرمن بری\nبه شهر قیامت مرو تنگدست / که وجهی ندارد به حسرت نشست\nگرت چشم عقل است تدبیر گور / کنون کن که چشمت نخورده‌ست مور\nبه مایه توان ای پسر سود کرد / چه سود افتد آن را که سرمایه خورد؟\nکنون کوش کآب از کمر در گذشت / نه وقتی که سیلابت از سر گذشت\nکنونت که چشم است اشکی ببار / زبان در دهان است عذری بیار\nنه پیوسته باشد روان در بدن / نه همواره گردد زبان در دهن\nکنون بایدت عذر تقصیر گفت / نه چون نفس ناطق ز گفتن بخفت\nز دانندگان بشنو امروز قول / که فردا نکیرت بپرسد به هول\nغنیمت شمار این گرامی نفس / که بی مرغ قیمت ندارد قفس\nمکن عمر ضایع به افسوس و حیف / که فرصت عزیز است و الوقت سیف",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009006",
        "title": "باب نهم در توبه و راه صواب - بخش ۶ - حکایت",
        "content": "سعدی - بوستان - باب نهم در توبه و راه صواب\n بخش ۶ - حکایت\n\nقضا زنده‌ای را رگ جان برید / دگر کس به مرگش گریبان درید\nچنین گفت بیننده‌ای تیز هوش / چو فریاد و زاری رسیدش به گوش\nز دست شما مرده بر خویشتن / گرش دست بودی دریدی کفن\nکه چندین ز تیمار و دردم مپیچ / که روزی دو پیش از تو کردم بسیچ\nفراموش کردی مگر مرگ خویش / که مرگ منت ناتوان کرد و ریش\nمحقق که بر مرده ریزد گلش / نه بر وی که بر خود بسوزد دلش\nز هجران طفلی که در خاک رفت / چه نالی؟ که پاک آمد و پاک رفت\nتو پاک آمدی بر حذر باش و پاک / که ننگ است ناپاک رفتن به خاک\nکنون باید این مرغ را پای بست / نه آنگه که سررشته بردت ز دست\nنشستی به جای دگر کس بسی / نشیند به جای تو دیگر کسی\nاگر پهلوانی و گر تیغزن / نخواهی به در بردن الا کفن\nخر وحش اگر بگسلاند کمند / چو در ریگ ماند شود پای بند\nتو را نیز چندان بود دست زور / که پایت نرفته‌ست در ریگ گور\nمنه دل بر این سالخورده مکان / که گنبد نپاید بر او گردکان\nچو دی رفت و فردا نیامد به دست / حساب از همین یک نفس کن که هست",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009007",
        "title": "باب نهم در توبه و راه صواب - بخش ۷ - حکایت در معنی بیداری از خواب غفلت",
        "content": "سعدی - بوستان - باب نهم در توبه و راه صواب\n بخش ۷ - حکایت در معنی بیداری از خواب غفلت\n\nفرو رفت جم را یکی نازنین / کفن کرد چون کرمش ابریشمین\nبه دخمه برآمد پس از چند روز / که بر وی بگرید به زاری و سوز\nچو پوسیده دیدش حریرین کفن / به فکرت چنین گفت با خویشتن\nمن از کرم برکنده بودم به زور / بکندند از او باز کرمان گور\nدر این باغ سروی نیامد بلند / که باد اجل بیخش از بن نکند\nقضا نقش یوسف جمالی نکرد / که ماهی گورش چو یونس نخورد\nدو بیتم جگر کرد روزی کباب / که می‌گفت گوینده‌ای با رباب:\nدریغا که بی ما بسی روزگار / بروید گل و بشکفد نوبهار\nبسی تیر و دی ماه و اردیبهشت / برآید که ما خاک باشیم و خشت",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009008",
        "title": "باب نهم در توبه و راه صواب - بخش ۸ - حکایت",
        "content": "سعدی - بوستان - باب نهم در توبه و راه صواب\n بخش ۸ - حکایت\n\nیکی پارسا سیرت حق پرست / فتادش یکی خشت زرین به دست\nسر هوشمندش چنان خیره کرد / که سودا دل روشنش تیره کرد\nهمه شب در اندیشه کاین گنج و مال / در او تا زیم ره نیابد زوال\nدگر قامت عجزم از بهر خواست / نباید بر کس دوتا کرد و راست\nسرایی کنم پای بستش رخام / درختان سقفش همه عود خام\nیکی حجره خاص از پی دوستان / در حجره اندر سرا بوستان\nبفرسودم از رقعه بر رقعه دوخت / تف دیگدان چشم و مغزم بسوخت\nدگر زیردستان پزندم خورش / به راحت دهم روح را پرورش\nبه سختی بکشت این نمد بسترم / روم زین سپس عبقری گسترم\nخیالش خرف کرد و کالیوه رنگ / به مغزش فرو برده خرچنگ چنگ\nفراغ مناجات و رازش نماند / خور و خواب و ذکر و نمازش نماند\nبه صحرا برآمد سر از عشوه مست / که جایی نبودش قرار نشست\nیکی بر سر گور گل می سرشت / که حاصل کند زآن گل گور خشت\nبه اندیشه لختی فرو رفت پیر / که ای نفس کوته نظر پند گیر\nچه بندی در این خشت زرین دلت / که یک روز خشتی کنند از گلت؟\nطمع را نه چندان دهان است باز / که بازش نشیند به یک لقمه آز\nبدار ای فرومایه زین خشت دست / که جیحون نشاید به یک خشت بست\nتو غافل در اندیشهٔ سود و مال / که سرمایهٔ عمر شد پایمال\nغبار هوا چشم عقلت بدوخت / سموم هوس کشت عمرت بسوخت\nبکن سرمهٔ غفلت از چشم پاک / که فردا شوی سرمه در چشم خاک",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009009",
        "title": "باب نهم در توبه و راه صواب - بخش ۹ - حکایت عداوت در میان دو شخص",
        "content": "سعدی - بوستان - باب نهم در توبه و راه صواب\n بخش ۹ - حکایت عداوت در میان دو شخص\n\nمیان دو تن دشمنی بود و جنگ / سر از کبر بر یکدیگر چون پلنگ\nز دیدار هم تا به حدی رمان / که بر هر دو تنگ آمدی آسمان\nیکی را اجل در سر آورد جیش / سرآمد بر او روزگاران عیش\nبداندیش او را درون شاد گشت / به گورش پس از مدتی برگذشت\nشبستان گورش در اندوده دید / که وقتی سرایش زر اندوده دید\nخرامان به بالینش آمد فراز / همی گفت با خود لب از خنده باز\nخوشا وقت مجموع آن کس که اوست / پس از مرگ دشمن در آغوش دوست\nپس از مرگ آن کس نباید گریست / که روزی پس از مرگ دشمن بزیست\nز روی عداوت به بازوی زور / یکی تخته برکندش از روی گور\nسر تاجور دیدش اندر مغاک / دو چشم جهان بینش آکنده خاک\nوجودش گرفتار زندان گور / تنش طعمه کرم و تاراج مور\nچنان تنگش آکنده خاک استخوان / که از عاج پر توتیا سرمه دان\nز دور فلک بدر رویش هلال / ز جور زمان سرو قدش خلال\nکف دست و سرپنجهٔ زورمند / جدا کرده ایام بندش ز بند\nچنانش بر او رحمت آمد ز دل / که بسرشت بر خاکش از گریه گل\nپشیمان شد از کرده و خوی زشت / بفرمود بر سنگ گورش نبشت\nمکن شادمانی به مرگ کسی / که دهرت نماند پس از وی بسی\nشنید این سخن عارفی هوشیار / بنالید کای قادر کردگار\nعجب گر تو رحمت نیاری بر او / که بگریست دشمن به زاری بر او\nتن ما شود نیز روزی چنان / که بر وی بسوزد دل دشمنان\nمگر در دل دوست رحم آیدم / چو بیند که دشمن ببخشایدم\nبه جایی رسد کار سر دیر و زود / که گویی در او دیده هرگز نبود\nزدم تیشه یک روز بر تل خاک / به گوش آمدم ناله‌ای دردناک\nکه زنهار اگر مردی آهسته‌تر / که چشم و بناگوش و روی است و سر",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009010",
        "title": "باب نهم در توبه و راه صواب - بخش ۱۰ - حکایت",
        "content": "سعدی - بوستان - باب نهم در توبه و راه صواب\n بخش ۱۰ - حکایت\n\nشبی خفته بودم به عزم سفر / پی کاروانی گرفتم سحر\nکه آمد یکی سهمگین باد و گرد / که بر چشم مردم جهان تیره کرد\nبه ره در یکی دختر خانه بود / به معجر غبار از پدر می‌زدود\nپدر گفتش ای نازنین چهر من / که داری دل آشفتهٔ مهر من\nنه چندان نشیند در این دیده خاک / که بازش به معجر توان کرد پاک\nبر این خاک چندان صبا بگذرد / که هر ذره از ما به جایی برد\nتو را نفس رعنا چو سرکش ستور / دوان می‌برد تا سر شیب گور\nاجل ناگهت بگسلاند رکیب / عنان باز نتوان گرفت از نشیب",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009011",
        "title": "باب نهم در توبه و راه صواب - بخش ۱۱ - موعظه و تنبیه",
        "content": "سعدی - بوستان - باب نهم در توبه و راه صواب\n بخش ۱۱ - موعظه و تنبیه\n\nخبر داری ای استخوانی قفس / که جان تو مرغی است نامش نفس؟\nچو مرغ از قفس رفت و بگسست قید / دگر ره نگردد به سعی تو صید\nنگه دار فرصت که عالم دمی است / دمی پیش دانا به از عالمی است\nسکندر که بر عالمی حکم داشت / در آن دم که بگذشت و عالم گذاشت\nمیسر نبودش کز او عالمی / ستانند و مهلت دهندش دمی\nبرفتند و هر کس درود آنچه کشت / نماند به جز نام نیکو و زشت\nچرا دل بر این کاروانگه نهیم؟ / که یاران برفتند و ما بر رهیم\nپس از ما همین گل دمد بوستان / نشینند با یکدگر دوستان\nدل اندر دلارام دنیا مبند / که ننشست با کس که دل بر نکند\nچو در خاکدان لحد خفت مرد / قیامت بیفشاند از موی گرد\nسر از جیب غفلت برآور کنون / که فردا نماند به حسرت نگون\nنه چون خواهی آمد به شیراز در / سر و تن بشویی ز گرد سفر\nپس ای خاکسار گنه عن قریب / سفر کرد خواهی به شهری غریب\nبران از دو سرچشمهٔ دیده جوی / ور آلایشی داری از خود بشوی",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009012",
        "title": "باب نهم در توبه و راه صواب - بخش ۱۲ - حکایت در عالم طفولیت",
        "content": "سعدی - بوستان - باب نهم در توبه و راه صواب\n بخش ۱۲ - حکایت در عالم طفولیت\n\nز عهد پدر یادم آید همی / که باران رحمت بر او هر دمی\nکه در طفلیم لوح و دفتر خرید / ز بهرم یکی خاتم زر خرید\nبه در کرد ناگه یکی مشتری / به خرمایی از دستم انگشتری\nچو نشناسد انگشتری طفل خرد / به شیرینی از وی توانند برد\nتو هم قیمت عمر نشناختی / که در عیش شیرین برانداختی\nقیامت که نیکان بر اعلی رسند / ز قعر ثری بر ثریا رسند\nتو را خود بماند سر از ننگ پیش / که گردت برآید عملهای خویش\nبرادر، ز کار بدان شرم دار / که در روی نیکان شوی شرمسار\nدر آن روز کز فعل پرسند و قول / اولوالعزم را تن بلرزد ز هول\nبه جایی که دهشت خورند انبیا / تو عذر گنه را چه داری؟ بیا\nزنانی که طاعت به رغبت برند / ز مردان ناپارسا بگذرند\nتو را شرم ناید ز مردی خویش / که باشد زنان را قبول از تو بیش؟\nزنان را به عذری معین که هست / ز طاعت بدارند گه گاه دست\nتو بی عذر یک سو نشینی چو زن / رو ای کم ز زن، لاف مردی مزن\nمرا خود چه باشد زبان آوری / چنین گفت شاه سخن عنصری:\n«چو از راستی بگذری خم بود / چه مردی بود کز زنی کم بود؟»\nبه ناز و طرب نفس پروده گیر / به ایام دشمن قوی کرده گیر\nیکی بچهٔ گرگ می‌پرورید / چو پروده شد خواجه بر هم درید\nچو بر پهلوی جان سپردن بخفت / زبان آوری در سرش رفت و گفت\nتو دشمن چنین نازنین پروری / ندانی که ناچار زخمش خوری؟\nنه ابلیس در حق ما طعنه زد / کز اینان نیاید به جز کار بد؟\nفغان از بدیها که در نفس ماست / که ترسم شود ظن ابلیس راست\nچو ملعون پسند آمدش قهر ما / خدایش بینداخت از بهر ما\nکجا سر برآریم از این عار و ننگ / که با او به صلحیم و با حق به جنگ\nنظر دوست نادر کند سوی تو / چو در روی دشمن بود روی تو\nگرت دوست باید کز او بر خوری / نباید که فرمان دشمن بری\nروا دارد از دوست بیگانگی / که دشمن گزیند به همخانگی\nندانی که کمتر نهد دوست پای / چو بیند که دشمن بود در سرای؟\nبه سیم سیه تا چه خواهی خرید / که خواهی دل از مهر یوسف برید؟\nتو از دوست گر عاقلی بر مگرد / که دشمن نیارد نگه در تو کرد",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009013",
        "title": "باب نهم در توبه و راه صواب - بخش ۱۳ - حکایت",
        "content": "سعدی - بوستان - باب نهم در توبه و راه صواب\n بخش ۱۳ - حکایت\n\nیکی برد با پادشاهی ستیز / به دشمن سپردش که خونش بریز\nگرفتار در دست آن کینه توز / همی گفت هر دم به زاری و سوز\nاگر دوست بر خود نیازردمی / کی از دست دشمن جفا بردمی؟\nبتا جور دشمن بدردش پوست / رفیقی که بر خود بیازرد دوست\nتو از دوست گر عاقلی بر مگرد / که دشمن نیارد نگه در تو کرد\nتو با دوست یکدل شو و یک سخن / که خود بیخ دشمن برآید ز بن\nنپندارم این زشت نامی نکوست / به خشنودی دشمن آزار دوست",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009014",
        "title": "باب نهم در توبه و راه صواب - بخش ۱۴ - حکایت",
        "content": "سعدی - بوستان - باب نهم در توبه و راه صواب\n بخش ۱۴ - حکایت\n\nیکی مال مردم به تلبیس خورد / چو برخاست لعنت بر ابلیس کرد\nچنین گفتش ابلیس اندر رهی / که هرگز ندیدم چنین ابلهی\nتو را با من است ای فلان، آشتی / به جنگم چرا گردن افراشتی؟\nدریغ است فرمودهٔ دیو زشت / که دست ملک بر تو خواهد نبشت\nروا داری از جهل و ناباکیت / که پاکان نویسند ناپاکیت\nطریقی به دست آر و صلحی بجوی / شفیعی برانگیز و عذری بگوی\nکه یک لحظه صورت نبندد امان / چو پیمانه پر شد به دور زمان\nوگر دست قدرت نداری به کار / چو بیچارگان دست زاری بر آر\nگرت رفت از اندازه بیرون بدی / چو گفتی که بد رفت نیک آمدی\nفرا شو چو بینی ره صلح باز / که ناگه در توبه گردد فراز\nمرو زیر بار گنه ای پسر / که حمال عاجز بود در سفر\nپی نیک‌مردان بباید شتافت / که هر کاین سعادت طلب کرد یافت\nولیکن تو دنبال دیو خسی / ندانم که در صالحان چون رسی؟\nپیمبر کسی را شفاعتگر است / که بر جادهٔ شرع پیغمبر است\nره راست رو تا به منزل رسی / تو بر ره نه ای زین قبل واپسی\nچو گاوی که عصار چشمش ببست / دوان تا به شب، شب همانجا که هست\nگل آلوده‌ای راه مسجد گرفت / ز بخت نگون بود اندر شگفت\nیکی زجر کردش که تبت یداک / مرو دامن آلوده بر جای پاک\nمرا رقتی در دل آمد بر این / که پاک است و خرم بهشت برین\nدر آن جای پاکان امیدوار / گل آلودهٔ معصیت را چه کار؟\nبهشت آن ستاند که طاعت برد / کرا نقد باید بضاعت برد\nمکن، دامن از گرد زلت بشوی / که ناگه ز بالا ببندند جوی\nمگو مرغ دولت ز قیدم بجست / هنوزش سر رشته داری به دست\nوگر دیر شد گرم رو باش و چست / ز دیر آمدن غم ندارد درست\nهنوزت اجل دست خواهش نبست / بر آور به درگاه دادار دست\nمخسب ای گنه کار خوش خفته، خیز / به عذر گناه آب چشمی بریز\nچو حکم ضرورت بود کآبروی / بریزند باری بر این خاک کوی\nور آبت نماند شفیع آر پیش / کسی را که هست آبروی از تو بیش\nبه قهر ار براند خدای از درم / روان بزرگان شفیع آورم",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009015",
        "title": "باب نهم در توبه و راه صواب - بخش ۱۵ - حکایت",
        "content": "سعدی - بوستان - باب نهم در توبه و راه صواب\n بخش ۱۵ - حکایت\n\nهمی یادم آید ز عهد صغر / که عیدی برون آمدم با پدر\nبه بازیچه مشغول مردم شدم / در آشوب خلق از پدر گم شدم\nبرآوردم از هول و دهشت خروش / پدر ناگهانم بمالید گوش\nکه ای شوخ چشم آخرت چند بار / بگفتم که دستم ز دامن مدار\nبه تنها نداند شدن طفل خرد / که مشکل توان راه نادیده برد\nتو هم طفل راهی به سعی ای فقیر / برو دامن راه دانان بگیر\nمکن با فرومایه مردم نشست / چو کردی، ز هیبت فرو شوی دست\nبه فتراک پاکان درآویز چنگ / که عارف ندارد ز دریوزه ننگ\nمریدان به قوت ز طفلان کمند / مشایخ چو دیوار مستحکمند\nبیاموز رفتار از آن طفل خرد / که چون استعانت به دیوار برد\nز زنجیر ناپارسایان برست / که در حلقهٔ پارسایان نشست\nاگر حاجتی داری این حلقه گیر / که سلطان ندارد از این در گزیر\nبرو خوشه چین باش سعدی صفت / که گرد آوری خرمن معرفت\nالا ای مقیمان محراب انس / که فردا نشینید بر خوان قدس\nمتابید روی از گدایان خیل / که صاحب مروت نراند طفیل\nکنون با خرد باید انباز گشت / که فردا نماند ره بازگشت",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009016",
        "title": "باب نهم در توبه و راه صواب - بخش ۱۶ - حکایت مست خرمن سوز",
        "content": "سعدی - بوستان - باب نهم در توبه و راه صواب\n بخش ۱۶ - حکایت مست خرمن سوز\n\nیکی غله مرداد مه توده کرد / ز تیمار دی خاطر آسوده کرد\nشبی مست شد و آتشی برفروخت / نگون بخت کالیوه، خرمن بسوخت\nدگر روز در خوشه چینی نشست / که یک جو ز خرمن نماندش به دست\nچو سرگشته دیدند درویش را / یکی گفت پروردهٔ خویش را\nنخواهی که باشی چنین تیره روز / به دیوانگی خرمن خود مسوز\nگر از دست شد عمرت اندر بدی / تو آنی که در خرمن آتش زدی\nفضیحت بود خوشه اندوختن / پس از خرمن خویشتن سوختن\nمکن جان من، تخم دین ورز و داد / مده خرمن نیکنامی به باد\nچو برگشته بختی در افتد به بند / از او نیک‌بختان بگیرند پند\nتو پیش از عقوبت در عفو کوب / که سودی ندارد فغان زیر چوب\nبر آر از گریبان غفلت سرت / که فردا نماند خجل در برت",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009017",
        "title": "باب نهم در توبه و راه صواب - بخش ۱۷ - حکایت",
        "content": "سعدی - بوستان - باب نهم در توبه و راه صواب\n بخش ۱۷ - حکایت\n\nیکی متفق بود بر منکری / گذر کرد بر وی نکو محضری\nنشست از خجالت عرق کرده روی / که آیا! خجل گشتم از شیخ کوی!\nشنید این سخن پیر روشن روان / بر او بر بشورید و گفت ای جوان\nنیاید همی شرمت از خویشتن / که حق حاضر و شرم داری ز من؟\nنیاسایی از جانب هیچ کس / برو جانب حق نگه دار و بس\nچنان شرم دار از خداوند خویش / که شرمت ز بیگانگان است و خویش",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009018",
        "title": "باب نهم در توبه و راه صواب - بخش ۱۸ - حکایت زلیخا با یوسف (ع)",
        "content": "سعدی - بوستان - باب نهم در توبه و راه صواب\n بخش ۱۸ - حکایت زلیخا با یوسف (ع)\n\nزلیخا چو گشت از می عشق مست / به دامان یوسف در آویخت دست\nچنان دیو شهوت رضا داده بود / که چون گرگ در یوسف افتاده بود\nبتی داشت بانوی مصر از رخام / بر او معتکف بامدادان و شام\nدر آن لحظه رویش بپوشید و سر / مبادا که زشت آیدش در نظر\nغم آلوده یوسف به کنجی نشست / به سر بر ز نفس ستمکاره دست\nزلیخا دو دستش ببوسید و پای / که ای سست پیمان سرکش درآی\nبه سندان دلی روی در هم مکش / به تندی پریشان مکن وقت خوش\nروان گشتش از دیده بر چهره جوی / که برگرد و ناپاکی از من مجوی\nتو در روی سنگی شدی شرمناک / مرا شرم باد از خداوند پاک\nچه سود از پشیمانی آید به کف / چو سرمایهٔ عمر کردی تلف؟\nشراب از پی سرخ رویی خورند / وز او عاقبت زردرویی برند\nبه عذرآوری خواهش امروز کن / که فردا نماند مجال سخن",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009019",
        "title": "باب نهم در توبه و راه صواب - بخش ۱۹ - مثل",
        "content": "سعدی - بوستان - باب نهم در توبه و راه صواب\n بخش ۱۹ - مثل\n\nپلیدی کند گربه بر جای پاک / چو زشتش نماید بپوشد به خاک\nتو آزادی از ناپسندیده‌ها / نترسی که بر وی فتد دیده‌ها\nبراندیش از آن بندهٔ پر گناه / که از خواجه مخفی شود چند گاه\nاگر بر نگردد به صدق و نیاز / به زنجیر و بندش بیارند باز\nبه کین آوری با کسی بر ستیز / که از وی گزیرت بود یا گریز\nکنون کرد باید عمل را حساب / نه وقتی که منشور گردد کتاب\nکسی گر چه بد کرد هم بد نکرد / که پیش از قیامت غم خود بخورد\nگر آیینه از آه گردد سیاه / شود روشن آیینهٔ دل به آه\nبترس از گناهان خویش این نفس / که روز قیامت نترسی ز کس",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009020",
        "title": "باب نهم در توبه و راه صواب - بخش ۲۰ - حکایت سفر حبشه",
        "content": "سعدی - بوستان - باب نهم در توبه و راه صواب\n بخش ۲۰ - حکایت سفر حبشه\n\nغریب آمدم در سواد حبش / دل از دهر فارغ سر از عیش خوش\nبه ره بر یکی دکه دیدم بلند / تنی چند مسکین بر او پای بند\nبسیج سفر کردم اندر نفس / بیابان گرفتم چو مرغ از قفس\nیکی گفت کاین بندیان شبروند / نصیحت نگیرند و حق نشنوند\nچو بر کس نیامد ز دستت ستم / تو را گر جهان شحنه گیرد چه غم؟\nنیاورده عامل غش اندر میان / نیندیشد از رفع دیوانیان\nوگر عفتت را فریب است زیر / زبان حسابت نگردد دلیر\nنکونام را کس نگیرد اسیر / بترس از خدای و مترس از امیر\nچو خدمت پسندیده آرم به جای / نیندیشم از دشمن تیره رای\nاگر بنده کوشش کند بنده‌وار / عزیزش بدارد خداوندگار\nوگر کند رای است در بندگی / ز جانداری افتد به خربندگی\nقدم پیش نه کز ملک بگذری / که گر باز مانی ز دد کمتری",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009021",
        "title": "باب نهم در توبه و راه صواب - بخش ۲۱ - حکایت",
        "content": "سعدی - بوستان - باب نهم در توبه و راه صواب\n بخش ۲۱ - حکایت\n\nیکی را به چوگان مه دامغان / بزد تا چو طبلش بر آمد فغان\nشب از بی قراری نیارست خفت / بر او پارسایی گذر کرد و گفت\nبه شب گر ببردی بر شحنه، سوز / گناه آبرویش نبردی به روز\nکسی روز محشر نگردد خجل / که شبها به درگه برد سوز دل\nهنوز ار سر صلح داری چه بیم؟ / در عذرخواهان نبندد کریم\nز یزدان دادار داور بخواه / شب توبه تقصیر روز گناه\nکریمی که آوردت از نیست هست / عجب گر بیفتی نگیردت دست\nاگر بنده‌ای دست حاجت بر آر / و گر شرمسار آب حسرت ببار\nنیامد بر این در کسی عذر خواه / که سیل ندامت نشستش گناه\nنریزد خدای آبروی کسی / که ریزد گناه آب چشمش بسی",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb009022",
        "title": "باب نهم در توبه و راه صواب - بخش ۲۲ - حکایت",
        "content": "سعدی - بوستان - باب نهم در توبه و راه صواب\n بخش ۲۲ - حکایت\n\nبه صنعا درم طفلی اندر گذشت / چه گویم کز آنم چه بر سر گذشت\nقضا نقش یوسف جمالی نکرد / که ماهی گورش چو یونس نخورد\nدر این باغ سروی نیامد بلند / که باد اجل بیخش از بن نکند\nنهالی به سی سال گردد درخت / ز بیخش بر آرد یکی باد سخت\nعجب نیست بر خاک اگر گل شکفت / که چندین گل‌اندام در خاک خفت\nبه دل گفتم ای ننگ مردان بمیر / که کودک رود پاک و آلوده پیر\nز سودا و آشفتگی بر قدش / برانداختم سنگی از مرقدش\nز هولم در آن جای تاریک و تنگ / بشورید حال و بگردید رنگ\nچو باز آمدم زآن تغیر به هوش / ز فرزند دلبندم آمد به گوش:\nگرت وحشت آمد ز تاریک جای / به هش باش و با روشنایی در آی\nشب گور خواهی منور چو روز / از اینجا چراغ عمل برفروز\nتن کارکن می‌بلرزد ز تب / مبادا که نخلش نیارد رطب\nگروهی فراوان طمع ظن برند / که گندم نیفشانده خرمن برند\nبر آن خورد سعدی که بیخی نشاند / کسی برد خرمن که تخمی فشاند",
        "link1": "https://ganjoor.net/saadi/boostan/bab9/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb010001",
        "title": "باب دهم در مناجات و ختم کتاب - بخش ۱ - سرآغاز",
        "content": "سعدی - بوستان - باب دهم در مناجات و ختم کتاب\n بخش ۱ - سرآغاز\n\nبیا تا برآریم دستی ز دل / که نتوان برآورد فردا ز گل\nبه فصل خزان در نبینی درخت / که بی برگ ماند ز سرمای سخت\nبرآرد تهی دستهای نیاز / ز رحمت نگردد تهیدست باز\nمپندار از آن در که هرگز نبست / که نومید گردد بر آورده دست\nقضا خلعتی نامدارش دهد / قدر میوه در آستینش نهد\nهمه طاعت آرند و مسکین نیاز / بیا تا به درگاه مسکین نواز\nچو شاخ برهنه برآریم دست / که بی برگ از این بیش نتوان نشست\nخداوندگارا نظر کن به جود / که جرم آمد از بندگان در وجود\nگناه آید از بندهٔ خاکسار / به امید عفو خداوندگار\nکریما به رزق تو پرورده‌ایم / به انعام و لطف تو خو کرده‌ایم\nگدا چون کرم بیند و لطف و ناز / نگردد ز دنبال بخشنده باز\nچو ما را به دنیا تو کردی عزیز / به عقبی همین چشم داریم نیز\nعزیزی و خواری تو بخشی و بس / عزیز تو خواری نبیند ز کس\nخدایا به عزت که خوارم مکن / به ذل گنه شرمسارم مکن\nمسلط مکن چون منی بر سرم / ز دست تو به گر عقوبت برم\nبه گیتی بتر زین نباشد بدی / جفا بردن از دست همچون خودی\nمرا شرمساری ز روی تو بس / دگر شرمسارم مکن پیش کس\nگرم بر سر افتد ز تو سایه‌ای / سپهرم بود کهترین پایه‌ای\nاگر تاج بخشی سر افرازدم / تو بردار تا کس نیندازدم\nتنم می‌بلرزد چو یاد آورم / مناجات شوریده‌ای در حرم\nکه می‌گفت شوریدهٔ دلفگار / الها ببخش و به ذلّم مدار\nهمی‌گفت با حق به زاری بسی / میفکن که دستم نگیرد کسی\nبه لطفم بخوان و مران از درم / ندارد به جز آستانت سرم\nتو دانی که مسکین و بیچاره‌ایم / فرو مانده نفس اماره‌ایم\nنمی‌تازد این نفس سرکش چنان / که عقلش تواند گرفتن عنان\nکه با نفس و شیطان بر آید به زور؟ / مصاف پلنگان نیاید ز مور\nبه مردان راهت که راهی بده / وز این دشمنانم پناهی بده\nخدایا به ذات خداوندیت / به اوصاف بی مثل و مانندیت\nبه لبیک حجاج بیت‌الحرام / به مدفون یثرب علیه‌السلام\nبه تکبیر مردان شمشیر زن / که مرد وغا را شمارند زن\nبه طاعات پیران آراسته / به صدق جوانان نوخاسته\nکه ما را در آن ورطهٔ یک نفس / ز ننگ دو گفتن به فریاد رس\nامید است از آنان که طاعت کنند / که بی طاعتان را شفاعت کنند\nبه پاکان کز آلایشم دور دار / وگر زلتی رفت معذور دار\nبه پیران پشت از عبادت دو تا / ز شرم گنه دیده بر پشت پا\nکه چشمم ز روی سعادت مبند / زبانم به وقت شهادت مبند\nچراغ یقینم فرا راه دار / ز بد کردنم دست کوتاه دار\nبگردان ز نادیدنی دیده‌ام / مده دست بر ناپسندیده‌ام\nمن آن ذره‌ام در هوای تو نیست / وجود و عدم ز احتقارم یکی است\nز خورشید لطفت شعاعی بسم / که جز در شعاعت نبیند کسم\nبدی را نگه کن که بهتر کس است / گدا را ز شاه التفاتی بس است\nمرا گر بگیری به انصاف و داد / بنالم که عفوم نه این وعده داد\nخدایا به ذلت مران از درم / که صورت نبندد دری دیگرم\nور از جهل غایب شدم روز چند / کنون کآمدم در به رویم مبند\nچه عذر آرم از ننگ تردامنی؟ / مگر عجز پیش آورم کای غنی\nفقیرم به جرم و گناهم مگیر / غنی را ترحم بود بر فقیر\nچرا باید از ضعف حالم گریست؟ / اگر من ضعیفم پناهم قوی است\nخدایا به غفلت شکستیم عهد / چه زور آورد با قضا دست جهد؟\nچه برخیزد از دست تدبیر ما؟ / همین نکته بس عذر تقصیر ما\nهمه هر چه کردم تو بر هم زدی / چه قوت کند با خدایی خودی؟\nنه من سر ز حکمت به در می‌برم / که حکمت چنین می‌رود بر سرم",
        "link1": "https://ganjoor.net/saadi/boostan/bab10/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb010002",
        "title": "باب دهم در مناجات و ختم کتاب - بخش ۲ - حکایت",
        "content": "سعدی - بوستان - باب دهم در مناجات و ختم کتاب\n بخش ۲ - حکایت\n\nسیه چرده‌ای را کسی زشت خواند / جوابی بگفتش که حیران بماند\nنه من صورت خویش خود کرده‌ام / که عیبم شماری که بد کرده‌ام\nتو را با من ار زشت رویم چه کار؟ / نه آخر منم زشت و زیبا نگار\nاز آنم که بر سر نبشتی ز پیش / نه کم کردم ای بنده پرور نه بیش\nتو دانایی آخر که قادر نیم / توانای مطلق تویی، من کیم؟\nگرم ره نمایی رسیدم به خیر / وگر گم کنی باز ماندم ز سیر\nجهان آفرین گر نه یاری کند / کجا بنده پرهیزگاری کند؟\nچه خوش گفت درویش کوتاه دست / که شب توبه کرد و سحرگه شکست\nگر او توبه بخشد بماند درست / که پیمان ما بی ثبات است و سست\nبه حقت که چشمم ز باطل بدوز / به نورت که فردا به نارم مسوز\nز مسکینیم روی در خاک رفت / غبار گناهم بر افلاک رفت\nتو یک نوبت ای ابر رحمت ببار / که در پیش باران نپاید غبار\nز جرمم در این مملکت جاه نیست / ولیکن به ملکی دگر راه نیست\nتو دانی ضمیر زبان بستگان / تو مرهم نهی بر دل خستگان",
        "link1": "https://ganjoor.net/saadi/boostan/bab10/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb010003",
        "title": "باب دهم در مناجات و ختم کتاب - بخش ۳ - حکایت بت پرست نیازمند",
        "content": "سعدی - بوستان - باب دهم در مناجات و ختم کتاب\n بخش ۳ - حکایت بت پرست نیازمند\n\nمغی در به روی از جهان بسته بود / بتی را به خدمت میان بسته بود\nپس از چند سال آن نکوهیده کیش / قضا حالتی صعبش آورد پیش\nبه پای بت اندر به امید خیر / بغلطید بیچاره بر خاک دیر\nکه درمانده‌ام دست گیر ای صنم / به جان آمدم رحم کن بر تنم\nبزارید در خدمتش بارها / که هیچش به سامان نشد کارها\nبتی چون برآرد مهمات کس / که نتواند از خود براندن مگس؟\nبرآشفت کای پای بند ضلال / به باطل پرستیدمت چند سال\nمهمی که در پیش دارم برآر / و گر نه بخواهم ز پروردگار\nهنوز از بت آلوده رویش به خاک / که کامش برآورد یزدان پاک\nحقایق شناسی در این خیره شد / سر وقت صافی بر او تیره شد\nکه سرگشته‌ای دون یزدان پرست / هنوزش سر از خمر بتخانه مست\nدل از کفر و دست از خیانت نشست / خدایش برآورد کامی که جست\nفرو رفت خاطر در این مشکلش / که پیغامی آمد به گوش دلش\nکه پیش صنم پیر ناقص عقول / بسی گفت و قولش نیامد قبول\nگر از درگه ما شود نیز رد / پس آنگه چه فرق از صنم تا صمد؟\nدل اندر صمد باید ای دوست بست / که عاجزترند از صنم هر که هست\nمحال است اگر سر بر این در نهی / که باز آیدت دست حاجت تهی\nخدایا مقصر به کار آمدیم / تهیدست و امیدوار آمدیم",
        "link1": "https://ganjoor.net/saadi/boostan/bab10/",
        "alarm": null,
        "share": null,
        "link2": null,
        "vazn": null,
        "voice": null
    },
    {
        "id": "Sb010004",
        "title": "باب دهم در مناجات و ختم کتاب - بخش ۴ - حکایت",
        "content": "سعدی - بوستان - باب دهم در مناجات و ختم کتاب\n بخش ۴ - حکایت\n\nشنیدم که مستی ز تاب نبید / به مقصورهٔ مسجدی در دوید\nبنالید بر آستان کرم / که یارب به فردوس اعلی برم\nمؤذن گریبان گرفتش که هین / سگ و مسجد! ای فارغ از عقل و دین\nچه شایسته کردی که خواهی بهشت؟ / نمی‌زیبدت ناز با روی زشت\nبگفت این سخن پیر و بگریست مست / که مستم بدار از من ای خواجه دست\nعجب داری از لطف پروردگار / که باشد گنهکاری امیدوار؟\nتو را می‌نگویم که عذرم پذیر / در توبه باز است و حق دستگیر\nهمی شرم دارم ز لطف کریم / که خوانم گنه پیش عفوش عظیم\nکسی را که پیری در آرد ز پای / چو دستش نگیری نخیزد ز جای\nمن آنم ز پای اندر افتاده پیر / خدایا به فضل خودم دست گیر\nنگویم بزرگی و جاهم ببخش / فروماندگی و گناهم ببخش\nاگر یاری اندک زلل داندم / به نابخردی شهره گرداندم\nتو بینا و ما خائف از یکدگر / که تو پرده پوشی و ما پرده در\nبرآورده مردم ز بیرون خروش / تو با بنده در پرده و پرده پوش\nبه نادانی ار بندگان سرکشند / خداوندگاران قلم در کشند\nاگر جرم بخشی به مقدار جود / نماند گنهکاری اندر وجود\nوگر خشم گیری به قدر گناه / به دوزخ فرست و ترازو مخواه\nگرم دست گیری به جایی رسم / وگر بفکنی بر نگیرد کسم\nکه زور آورد گر تو یاری دهی؟ / که گیرد چو تو رستگاری دهی؟\nدو خواهند بودن به محشر فریق / ندانم کدامین دهندم طریق\nعجب گر بود راهم از دست راست / که از دست من جز کجی برنخاست\nدلم می‌دهد وقت وقت این امید / که حق شرم دارد ز موی سپید\nعجب دارم ار شرم دارد ز من / که شرمم نمی‌آید از خویشتن\nنه یوسف که چندان بلا دید و بند / چو حکمش روان گشت و قدرش بلند\nگنه عفو کرد آل یعقوب را؟ / که معنی بود صورت خوب را\nبه کردار بدشان مقید نکرد / بضاعات مزجاتشان رد نکرد\nز لطفت همین چشم داریم نیز / بر این بی‌بضاعت ببخش ای عزیز\nکس از من سیه نامه تر دیده نیست / که هیچم فعال پسندیده نیست\nجز این کاعتمادم به یاری تست / امیدم به آمرزگاری تست\nبضاعت نیاوردم الا امید / خدایا ز عفوم مکن ناامید",
        "link1": "https://ganjoor.net/saadi/boostan/bab10/",
        "alarm": null,
        "share": null,
        "link2": null,
        "vazn": null,
        "voice": null
    }
]