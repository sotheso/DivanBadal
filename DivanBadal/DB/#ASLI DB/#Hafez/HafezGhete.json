[
    {
        "id": "Hq01",
        "title": "قطعه شماره ۱",
        "content": "حافظ - قطعات\n قطعه شمارهٔ ۱\n\nتو نیک و بد خود هم از خود بپرس / چرا بایدت دیگری محتسب\nو من یتق الله یجعل له / و یرزقه من حیث لا یحتسب",
        "alarm": null,
        "share": null,
        "link1": "https://ganjoor.net/hafez/ghete/sh1/",
        "link2": null,
        "vazn": null,
        "voice": null
    },
    {
        "id": "Hq02",
        "title": "قطعه شماره ۲",
        "content": "حافظ - قطعات\n قطعه شمارهٔ ۲\n\nسرای مدرسه و بحث علم و طاق و رواق / چه سود چون دل دانا و چشم بینا نیست\nسرای قاضی یزد ارچه منبع فضل است / خلاف نیست که علم نظر در آنجا نیست",
        "alarm": null,
        "share": null,
        "link1": "https://ganjoor.net/hafez/ghete/sh2/",
        "link2": null,
        "vazn": null,
        "voice": null
    },
    {
        "id": "Hq03",
        "title": "قطعه شماره ۳",
        "content": "حافظ - قطعات\n قطعه شمارهٔ ۳ - ماده تاریخ وفات تورانشاه (میل بهشت = ۷۸۷)\n\nآصف عهد زمان جان جهان تورانشاه / که در این مزرعه جز دانهٔ خیرات نکشت\nناف هفته بد و از ماه صفر کاف و الف / که به گلشن شد و این گلخن پر دود بهشت\nآنکه میلش سوی حق‌بینی و حق‌گویی بود / سال تاریخ وفاتش طلب از میل بهشت",
        "alarm": null,
        "share": null,
        "link1": "https://ganjoor.net/hafez/ghete/sh3/",
        "link2": null,
        "vazn": null,
        "voice": null
    },
    {
        "id": "Hq04",
        "title": "قطعه شماره ۴",
        "content": "حافظ - قطعات\n قطعه شمارهٔ ۴ - ماده تاریخ وفات (قرب طاعت = ۷۸۲) \n\nبهاء الحق و الدین طاب مثواه / امام سنت و شیخ جماعت\nچو می‌رفت از جهان این بیت می‌خواند / بر اهل فضل و ارباب براعت\nبه طاعت قرب ایزد می‌توان یافت / قدم در نه گرت هست استطاعت\nبدین دستور تاریخ وفاتش / برون آر از حروف قرب طاعت",
        "alarm": null,
        "share": null,
        "link1": "https://ganjoor.net/hafez/ghete/sh4/",
        "link2": null,
        "vazn": null,
        "voice": null
    },
    {
        "id": "Hq05",
        "title": "قطعه شماره ۵",
        "content": "حافظ - قطعات\n قطعه شمارهٔ ۵\n\nقوت شاعرهٔ من سحر از فرط ملال / متنفر شده از بنده گریزان میرفت\nنقش خوارزم و خیال لب جیحون می‌بست / با هزاران گله از ملک سلیمان می‌رفت\nمی‌شد آن کس که جز او جان سخن کس نشناخت / من همی‌دیدم و از کالبدم جان می‌رفت\nچون همی‌گفتمش ای مونس دیرینهٔ من / سخت می‌گفت و دل‌آزرده و گریان می‌رفت\nگفتم اکنون سخن خوش که بگوید با من / کان شکر لهجهٔ خوشخوان خوش الحان می‌رفت\nلابه بسیار نمودم که مرو سود نداشت / زانکه کار از نظر رحمت سلطان می‌رفت\nپادشاها ز سر لطف و کرم بازش خوان / چه کند سوخته از غایت حرمان می‌رفت",
        "alarm": null,
        "share": null,
        "link1": "https://ganjoor.net/hafez/ghete/sh5/",
        "link2": null,
        "vazn": null,
        "voice": null
    },
    {
        "id": "Hq06",
        "title": "قطعه شماره ۶",
        "content": "حافظ - قطعات\n قطعه شمارهٔ ۶ - ماده تاریخ (رحمان لایموت = ۷۸۶)\n\nرحمان لایموت چو آن پادشاه را / دید آن چنان کز او عمل الخیر لایفوت\nجانش غریق رحمت خود کرد تا بود / تاریخ این معامله رحمان لایموت",
        "alarm": null,
        "share": null,
        "link1": "https://ganjoor.net/hafez/ghete/sh6/",
        "link2": null,
        "vazn": null,
        "voice": null
    },
    {
        "id": "Hq07",
        "title": "قطعه شماره ۷",
        "content": "حافظ - قطعات\n قطعه شمارهٔ ۷\n\nبه عهد سلطنت شاه شیخ ابواسحاق / به پنج شخص عجب ملک فارس بود آباد\nنخست پادشهی همچو او ولایت بخش / که جان خویش بپرورد و داد عیش بداد\nدگر مربی اسلام شیخ مجدالدین / که قاضی‌ای به از او آسمان ندارد یاد\nدگر بقیهٔ ابدال شیخ امین الدین / که یمن همت او کارهای بسته گشاد\nدگر شهنشه دانش عضد که در تصنیف / بنای کار مواقف به نام شاه نهاد\nدگر کریم چو حاجی قوام دریادل / که نام نیک ببرد از جهان به بخشش و داد\nنظیر خویش بنگذاشتند و بگذشتند / خدای عز و جل جمله را بیامرزاد",
        "alarm": null,
        "share": null,
        "link1": "https://ganjoor.net/hafez/ghete/sh7/",
        "link2": null,
        "vazn": null,
        "voice": null
    },
    {
        "id": "Hq08",
        "title": "قطعه شماره ۸",
        "content": "حافظ - قطعات\n قطعه شمارهٔ ۸\n\nخسروا گوی فلک در خم چوگان توشد / ساحت کون ومکان عرصهٔ میدان تو باد\nزلف خاتون ظفر شیفتهٔ پرچم توست / دیدهٔ فتح ابد عاشق جولان تو باد\nای که انشاء عطارد صفت شوکت توست / عقل کل چاکر طغراکش دیوان تو باد\nطیرهٔ جلوهٔ طوبی قد چون سرو تو شد / غیرت خلد برین ساحت ایوان تو باد\nنه به تنها حیوانات و نباتات و جماد / هر چه در عالم امر است به فرمان تو باد",
        "alarm": null,
        "share": null,
        "link1": "https://ganjoor.net/hafez/ghete/sh8/",
        "link2": null,
        "vazn": null,
        "voice": null
    },
    {
        "id": "Hq09",
        "title": "قطعه شماره ۹",
        "content": "حافظ - قطعات\n قطعه شمارهٔ ۹\n\nدادگرا تو را فلک جرعه کش پیاله باد / دشمن دل سیاه تو غرقه به خون چو لاله باد\nذروهٔ کاخ رتبتت راست ز فرط ارتفاع / راهروان وهم را راه هزار ساله باد\nای مه برج منزلت چشم و چراغ عالمی / بادهٔ صاف دایمت در قدح و پیاله باد\nچون به هوای مدحتت زهره شود ترانه‌ساز / حاسدت از سماع آن محروم آه و ناله باد\nنه طبق سپهر و آن قرصهٔ ماه و خور که هست / بر لب خوان قسمتت سهلترین نواله باد\nدختر فکر بکر من محرم مدحت تو شد / مهر چنان عروس را هم به کفت حواله باد",
        "alarm": null,
        "share": null,
        "link1": "https://ganjoor.net/hafez/ghete/sh9/",
        "link2": null,
        "vazn": null,
        "voice": null
    },
    {
        "id": "Hq10",
        "title": "قطعه شماره ۱۰",
        "content": "حافظ - قطعات\n قطعه شمارهٔ ۱۰\n\nروح القدس آن سروش فرخ / بر قبهٔ طارم زبرجد\nمی‌گفت سحر گهی که یا رب / در دولت و حشمت مخلد\nبر مسند خسروی بماناد / منصور مظفر محمد",
        "alarm": null,
        "share": null,
        "link1": "https://ganjoor.net/hafez/ghete/sh10/",
        "link2": null,
        "vazn": null,
        "voice": null
    },
    {
        "id": "Hq11",
        "title": "قطعه شماره ۱۱",
        "content": "حافظ - قطعات\n قطعه شمارهٔ ۱۱\n\nبه سمع خواجه رسان ای ندیم وقت‌شناس / به خلوتی که در او اجنبی صبا باشد\nلطیفه‌ای به میان آر و خوش بخندانش / به نکته‌ای که دلش را بدان رضا باشد\nپس آنگهش ز کرم این قدر به لطف بپرس / که گر وظیفه تقاضا کنم روا باشد",
        "alarm": null,
        "share": null,
        "link1": "https://ganjoor.net/hafez/ghete/sh11/",
        "link2": null,
        "vazn": null,
        "voice": null
    },
    {
        "id": "Hq12",
        "title": "قطعه شماره ۱۲",
        "content": "حافظ - قطعات\n قطعه شمارهٔ ۱۲\n\nشمه‌ای از داستان عشق شورانگیز ماست / این حکایتها که از فرهاد و شیرین کرده‌اند\nهیچ مژگان دراز و عشوهٔ جادو نکرد / آنچه آن زلف دراز و خال مشکین کرده‌اند\nساقیا می ده که با حکم ازل تدبیر نیست / قابل تغییر نبود آنچه تعیین کرده‌اند\nدر سفالین کاسهٔ رندان به خواری منگرید / کاین حریفان خدمت جام جهان‌بین کرده‌اند\nنکهت جانبخش دارد خاک کوی دلبران / عارفان آنجا مشام عقل مشکین کرده‌اند\nساقیا دیوانه‌ای چون من کجا دربر کشد / دختر رز را که نقد عقل کابین کرده‌اند\nخاکیان بی‌بهره‌اند از جرعهٔ کاس الکرام / این تطاول بین که با عشاق مسکین کرده‌اند\nشهپر زاغ و زغن زیبای صید و قید نیست / این کرامت همره شهباز و شاهین کرده‌اند",
        "alarm": null,
        "share": null,
        "link1": "https://ganjoor.net/hafez/ghete/sh12/",
        "link2": null,
        "vazn": null,
        "voice": null
    },
    {
        "id": "Hq13",
        "title": "قطعه شماره ۱۳",
        "content": "حافظ - قطعات\n قطعه شمارهٔ ۱۳ - ماده تاریخ وفات (امید جود)\n\nاعظم قوام دولت و دین آنکه بر درش / از بهر خاکبوس نمودی فلک سجود\nبا آن وجود و آن عظمت زیر خاک رفت / در نصف ماه ذی‌قعد از عرصهٔ وجود\nتا کس امید جود ندارد دگر ز کس / آمد حروف سال وفاتش امید جود",
        "alarm": null,
        "share": null,
        "link1": "https://ganjoor.net/hafez/ghete/sh13/",
        "link2": null,
        "vazn": null,
        "voice": null
    },
    {
        "id": "Hq14",
        "title": "قطعه شماره ۱۴",
        "content": "حافظ - قطعات\n قطعه شمارهٔ ۱۴\n\nدل منه بر دنیی و اسباب او / زانکه از وی کس وفاداری ندید\nکس عسل بی‌نیش از این دکان نخورد / کس رطب بی‌خار از این بستان نچید\nهر به ایامی چراغی بر فروخت / چون تمام افروخت بادش دردمید\nبی تکلف هر که دل بر وی نهاد / چون بدیدی خصم خود می‌پرورید\nشاه غازی خسرو گیتی‌ستان / آنکه از شمشیر او خون می‌چکید\nگه به یک حمله سپاهی می‌شکست / گه به هویی قلبگاهی می‌درید\nاز نهیبش پنجه می‌افکند شیر / در بیابان نام او چون می‌شنید\nسروران را بی‌سبب می‌کرد حبس / گردنان را بی‌خطر سر می‌برید\nعاقبت شیراز و تبریز و عراق / چون مسخر کرد وقتش در رسید\nآنکه روشن بد جهان‌بینش بدو / میل در چشم جهان‌بینش کشید",
        "alarm": null,
        "share": null,
        "link1": "https://ganjoor.net/hafez/ghete/sh14/",
        "link2": null,
        "vazn": null,
        "voice": null
    },
    {
        "id": "Hq15",
        "title": "قطعه شماره ۱۵",
        "content": "حافظ - قطعات\n قطعه شمارهٔ ۱۵\n\nبر سر بازار جانبازان منادی می‌زنند / بشنوید ای ساکنان کوی رندی بشنوید\nدختر رز چند روزی شد که از ما گم شده‌ست / رفت تا گیرد سر خود، هان و هان حاضر شوید\nجامه‌ای دارد ز لعل و نیمتاجی از حباب / عقل و دانش برد و شد تا ایمن از وی نغنوید\nهر که آن تلخم دهد حلوا بها جانش دهم / ور بود پوشیده و پنهان به دوزخ در روید\nدختری شبگرد تند تلخ گلرنگ است و مست / گر بیابیدش به سوی خانهٔ حافظ برید",
        "alarm": null,
        "share": null,
        "link1": "https://ganjoor.net/hafez/ghete/sh15/",
        "link2": null,
        "vazn": null,
        "voice": null
    },
    {
        "id": "Hq16",
        "title": "قطعه شماره ۱۶",
        "content": "حافظ - قطعات\n قطعه شمارهٔ ۱۶ - ماده تاریخ وفات (خلیل عادل = ۷۷۵)\n\nبرادر خواجه عادل طاب مثواه / پس از پنجاه و نه سال از حیاتش\nبه سوی روضهٔ رضوان سفر کرد / خدا راضی ز افعال و صفاتش\nخلیل عادلش پیوسته بر خوان / وز آنجا فهم کن سال وفاتش",
        "alarm": null,
        "share": null,
        "link1": "https://ganjoor.net/hafez/ghete/sh16/",
        "link2": null,
        "vazn": null,
        "voice": null
    },
    {
        "id": "Hq17",
        "title": "قطعه شماره ۱۷",
        "content": "حافظ - قطعات\n قطعه شمارهٔ ۱۷\n\nبر تو خوانم ز دفتر اخلاق / آیتی در وفا و در بخشش\nهر که بخراشدت جگر به جفا / همچو کان کریم زر بخشش\nکم مباش از درخت سایه فکن / هر که سنگت زند ثمر بخشش\nاز صدف یاد دار نکتهٔ حلم / هر که برد سرت گهر بخشش",
        "alarm": null,
        "share": null,
        "link1": "https://ganjoor.net/hafez/ghete/sh17/",
        "link2": null,
        "vazn": null,
        "voice": null
    },
    {
        "id": "Hq18",
        "title": "قطعه شماره ۱۸",
        "content": "حافظ - قطعات\n قطعه شمارهٔ ۱۸\n\nزان حبه خضرا خور کز روی سبک روحی / هر کاو بخورد یک جو بر سیخ زند سی مرغ\nزان لقمه که صوفی را در معرفت اندازد / یک ذره و صد مستی یک دانه و صد سیمرغ",
        "alarm": null,
        "share": null,
        "link1": "https://ganjoor.net/hafez/ghete/sh18/",
        "link2": null,
        "vazn": null,
        "voice": null
    },
    {
        "id": "Hq19",
        "title": "قطعه شماره ۱۹",
        "content": "حافظ - قطعات\n قطعه شمارهٔ ۱۹ - ماده تاریخ وفات (رحمت حق = ۷۵۶)\n\nمجد دین سرور و سلطان قضات اسماعیل / که زدی کلک زبان آورش از شرع نطق\nناف هفته بد و از ماه رجب کاف و الف / که برون رفت از این خانهٔ بی‌نظم و نسق\nکنف رحمت حق منزل او دان و آنگه / سال تاریخ وفاتش طلب از رحمت حق",
        "alarm": null,
        "share": null,
        "link1": "https://ganjoor.net/hafez/ghete/sh19/",
        "link2": null,
        "vazn": null,
        "voice": null
    },
    {
        "id": "Hq20",
        "title": "قطعه شماره ۲۰",
        "content": "حافظ - قطعات\n قطعه شمارهٔ ۲۰ - ماده تاریخ وفات (بلبل و سرو و سمن یاسمن و لاله و گل = ۷۸۱)\n\nبلبل و سرو و سمن یاسمن و لاله و گل / هست تاریخ وفات شه مشکین کاکل\nخسرو روی زمین غوث زمان بواسحاق / که به مه طلعت او نازد و خندد بر گل\nجمعهٔ بیست و دوم ماه جمادی الاول / در پسین بود که پیوسته شد از جزو به کل",
        "alarm": null,
        "share": null,
        "link1": "https://ganjoor.net/hafez/ghete/sh20/",
        "link2": null,
        "vazn": null,
        "voice": null
    },
    {
        "id": "Hq21",
        "title": "قطعه شماره ۲۱",
        "content": "حافظ - قطعات\n قطعه شمارهٔ ۲۱\n\nسال و فال و مال و حال و اصل و نسل و تخت و بخت / بادت اندر شهریاری برقرار و بر دوام\nسال خرم فال نیکو مال وافر حال خوش / اصل ثابت نسل باقی تخت عالی بخت رام",
        "alarm": null,
        "share": null,
        "link1": "https://ganjoor.net/hafez/ghete/sh21/",
        "link2": null,
        "vazn": null,
        "voice": null
    },
    {
        "id": "Hq22",
        "title": "قطعه شماره ۲۲",
        "content": "حافظ - قطعات\n قطعه شمارهٔ ۲۲\n\nسرور اهل عمایم شمع جمع انجمن / صاحب صاحبقران خواجه قوام الدین حسن\nسادس ماه ربیع الاخر اندر نیمروز / روز آدینه به حکم کردگار ذوالمنن\nهفتصد و پنجاه و چار از هجرت خیرالبشر / مهر را جوزا مکان و ماه را خوشه وطن\nمرغ روحش کاو همای آشیان قدس بود / شد سوی باغ بهشت از دام این دار محن",
        "alarm": null,
        "share": null,
        "link1": "https://ganjoor.net/hafez/ghete/sh22/",
        "link2": null,
        "vazn": null,
        "voice": null
    },
    {
        "id": "Hq23",
        "title": "قطعه شماره ۲۳",
        "content": "حافظ - قطعات\n قطعه شمارهٔ ۲۳\n\nدلا دیدی که آن فرزانه فرزند / چه دید اندر خم این طاق رنگین\nبه جای لوح سیمین در کنارش / فلک بر سر نهادش لوح سنگین",
        "alarm": null,
        "share": null,
        "link1": "https://ganjoor.net/hafez/ghete/sh23/",
        "link2": null,
        "vazn": null,
        "voice": null
    },
    {
        "id": "Hq24",
        "title": "قطعه شماره ۲۴",
        "content": "حافظ - قطعات\n قطعه شمارهٔ ۲۴\n\nدر این ظلمت‌سرا تا کی به بوی دوست بنشینم / گهی انگشت بر دندان گهی سر بر سر زانو\nبیا ای طایر دولت بیاور مژدهٔ وصلی / عسی الایام ان یرجعن قوما کالذی کانوا",
        "alarm": null,
        "share": null,
        "link1": "https://ganjoor.net/hafez/ghete/sh24/",
        "link2": null,
        "vazn": null,
        "voice": null
    },
    {
        "id": "Hq25",
        "title": "قطعه شماره ۲۵",
        "content": "حافظ - قطعات\n قطعه شمارهٔ ۲۵\n\nای معرا اصل عالی جوهرت از حرص و آز / وی مبرا ذات میمون اخترت از زرق و ریو\nدر بزرگی کی روا باشد که تشریفات را / از فرشته بازگیری آنگهی بخشی به دیو",
        "alarm": null,
        "share": null,
        "link1": "https://ganjoor.net/hafez/ghete/sh25/",
        "link2": null,
        "vazn": null,
        "voice": null
    },
    {
        "id": "Hq26",
        "title": "قطعه شماره ۲۶",
        "content": "حافظ - قطعات\n قطعه شمارهٔ ۲۶\n\nساقیا پیمانه پر کن زانکه صاحب مجلست / آرزو می‌بخشد و اسرار می‌دارد نگاه\nجنت نقد است اینجا عیش و عشرت تازه کن / زانکه در جنت خدا بر بنده ننویسد گناه\nدوستداران دوستکامند و حریفان باادب / پیشکاران نیکنام و صف‌نشینان نیکخواه\nساز چنگ آهنگ عشرت صحن مجلس جای رقص / خال جانان دانهٔ دل زلف ساقی دام راه\nدور از این بهتر نباشد ساقیا عشرت گزین / حال از این خوشتر نباشد حافظا ساغر بخواه",
        "alarm": null,
        "share": null,
        "link1": "https://ganjoor.net/hafez/ghete/sh26/",
        "link2": null,
        "vazn": null,
        "voice": null
    },
    {
        "id": "Hq27",
        "title": "قطعه شماره ۲۷",
        "content": "حافظ - قطعات\n قطعه شمارهٔ ۲۷\n\nبه گوش جان رهی منهی ای ندا در داد / ز حضرت احدی لا اله الا الله\nکه ای عزیز کسی را که خواریست نصیب / حقیقت آنکه نیابد به زور منصب و جاه\nبه آب زمزم و کوثر سفید نتوان کرد / گلیم بخت کسی را که بافتند سیاه",
        "alarm": null,
        "share": null,
        "link1": "https://ganjoor.net/hafez/ghete/sh27/",
        "link2": null,
        "vazn": null,
        "voice": null
    },
    {
        "id": "Hq28",
        "title": "قطعه شماره ۲۸",
        "content": "حافظ - قطعات\n قطعه شمارهٔ ۲۸\n\nبه روز شنبهٔ سادس ز ماه ذی الحجه / به سال هفتصد و شصت از جهان بشد ناگاه\nز شاهراه سعادت به باغ رضوان رفت / وزیر کامل ابونصر خواجه فتح الله",
        "alarm": null,
        "share": null,
        "link1": "https://ganjoor.net/hafez/ghete/sh28/",
        "link2": null,
        "vazn": null,
        "voice": null
    },
    {
        "id": "Hq29",
        "title": "قطعه شماره ۲۹",
        "content": "حافظ - قطعات\n قطعه شمارهٔ ۲۹\n\nبه من سلام فرستاد دوستی امروز / که ای نتیجهٔ کلکت سواد بینایی\nپس از دو سال که بختت به خانه باز آورد / چرا ز خانهٔ خواجه به در نمی‌آیی\nجواب دادم و گفتم بدار معذورم / که این طریقه نه خودکامیست و خودرایی\nوکیل قاضی‌ام اندر گذر کمین کرده‌ست / به کف قبالهٔ دعوی چو مار شیدایی\nکه گر برون نهم از آستان خواجه قدم / بگیردم سوی زندان برد به رسوایی\nجناب خواجه حصار من است گر اینجا / کسی نفس زند از حجت تقاضایی\nبه عون قوت بازوی بندگان وزیر / به سیلی‌اش بشکافم دماغ سودایی\nهمیشه باد جهانش به کام وز سر صدق / کمر به بندگی‌اش بسته چرخ مینایی",
        "alarm": null,
        "share": null,
        "link1": "https://ganjoor.net/hafez/ghete/sh29/",
        "link2": null,
        "vazn": null,
        "voice": null
    },
    {
        "id": "Hq30",
        "title": "قطعه شماره ۳۰",
        "content": "حافظ - قطعات\n قطعه شمارهٔ ۳۰\n\nگدا اگر گهر پاک داشتی در اصل / بر آب نقطهٔ شرمش مدار بایستی\nور آفتاب نکردی فسوس جام زرش / چرا تهی ز می خوشگوار بایستی\nوگر سرای جهان را سر خرابی نیست / اساس او به از این استوار بایستی\nزمانه گر نه زر قلب داشتی کارش / به دست آصف صاحب عیار بایستی\nچو روزگار جز این یک عزیز بیش نداشت / به عمر مهلتی از روزگار بایستی",
        "alarm": null,
        "share": null,
        "link1": "https://ganjoor.net/hafez/ghete/sh30/",
        "link2": null,
        "vazn": null,
        "voice": null
    },
    {
        "id": "Hq31",
        "title": "قطعه شماره ۳۱",
        "content": "حافظ - قطعات\n قطعه شمارهٔ ۳۱ - ماده تاریخ (میوهٔ بهشتی = ۷۷۸)\n\nآن میوهٔ بهشتی کآمد به دستت ای جان / در دل چرا نکشتی از دست چون بهشتی\nتاریخ این حکایت گر از تو باز پرسند / سرجمله‌اش فروخوان از میوهٔ بهشتی",
        "alarm": null,
        "share": null,
        "link1": "https://ganjoor.net/hafez/ghete/sh31/",
        "link2": null,
        "vazn": null,
        "voice": null
    },
    {
        "id": "Hq32",
        "title": "قطعه شماره ۳۲",
        "content": "حافظ - قطعات\n قطعه شمارهٔ ۳۲\n\nخسروا دادگرا شیردلا بحرکفا / ای جلال تو به انواع هنر ارزانی\nهمه آفاق گرفت و همه اطراف گشاد / صیت مسعودی و آوازهٔ شه سلطانی\nگفته باشد مگرت ملهم غیب احوالم / این که شد روز سفیدم چو شب ظلمانی\nدر سه سال آنچه بیندوختم از شاه و وزیر / همه بربود به یک دم فلک چوگانی\nدوش در خواب چنان دید خیالم که سحر / گذر افتاد بر اصطبل شهم پنهانی\nبسته بر آخور او استر من جو می‌خورد / تیزه افشاند به من گفت مرا می‌دانی\nهیچ تعبیر نمی‌دانمش این خواب که چیست / تو بفرمای که در فهم نداری ثانی",
        "alarm": null,
        "share": null,
        "link1": "https://ganjoor.net/hafez/ghete/sh32/",
        "link2": null,
        "vazn": null,
        "voice": null
    },
    {
        "id": "Hq33",
        "title": "قطعه شماره ۳۳",
        "content": "حافظ - قطعات\n قطعه شمارهٔ ۳۳\n\nساقیا باده که اکسیر حیات است بیار / تا تن خاکی من عین بقا گردانی\nچشم بر دور قدح دارم و جان بر کف دست / به سر خواجه که تا آن ندهی نستانی\nهمچو گل بر چمن از باد میفشان دامن / زانکه در پای تو دارم سر جان‌افشانی\nبر مثانی و مثالث بنواز ای مطرب / وصف آن ماه که در حسن ندارد ثانی",
        "alarm": null,
        "share": null,
        "link1": "https://ganjoor.net/hafez/ghete/sh33/",
        "link2": null,
        "vazn": null,
        "voice": null
    },
    {
        "id": "Hq34",
        "title": "قطعه شماره ۳۴",
        "content": "حافظ - قطعات\n قطعه شمارهٔ ۳۴\n\nپادشاها لشکر توفیق همراه تو اند / خیز اگر بر عزم تسخیر جهان ره می‌کنی\nبا چنین جاه و جلال از پیشگاه سلطنت / آگهی و خدمت دلهای آگه می‌کنی\nبا فریب رنگ این نیلی خم زنگارفام / کار بر وفق مراد صبغه الله می‌کنی\nآن که ده با هفت و نیم آورد بس سودی نکرد / فرصتت بادا که هفت و نیم با ده می‌کنی",
        "alarm": null,
        "share": null,
        "link1": "https://ganjoor.net/hafez/ghete/sh34/",
        "link2": null,
        "vazn": null,
        "voice": null
    }
]